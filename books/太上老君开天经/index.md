# 太上老君開天經

蓋聞未有天地之間，太清之外，不可稱計，虛無之裏，寂寞無表，無天無地，無陰無陽，無日無月，無晶無光，無東無西，無青無黃，無南無北，無柔無剛，無覆無載，無壞無藏，無賢無聖，無忠無良，無去無來，無生無亡，無前無後，無圓無方，百億變化，浩浩蕩蕩，無形無象，自然空玄，窮之難極，無量無邊，無高無下，無等無徧，無左無右，高下自然。
唯吾老君猶處空玄寂寥之外，玄虛之中，視之不見，聽之不聞，若言有，不見其形，若言無，萬物從之而生，八表之外，漸漸始分，下成微妙，以為世界，而有洪元。
洪元之時，亦未有天地，虛空未分，清濁未判，玄虛寂寥之裏。洪元一治，至於萬劫，洪元即判，而有混元。
混元之時，混元一治萬劫，至於百成，百成亦八十一萬年，而有太初。
太初之時，老君從虛空而下，為太初之師。口吐《開天經》一部，四十八萬卷。一卷有四十八萬字，一字辟方一百裏，以教太初。太初始分別天地，清濁剖判，溟涬鴻蒙，置立形象，安豎南北，製正東西，開暗顯明，光格四維上下，內外表裏，長短粗細，雌雄白黑，大小尊卑，常如夜行。太初得此老君開天之經，清濁已分，清氣上升為天，濁氣下沈為地，三綱即分，從此始有天地，猶未有日月，天欲化物，無方可變，便乃置生日月在其中，下照闇冥。太初時雖有日月，未有人民，漸始初生，上取天精，下取地精，中間和合以成一神，名曰人也。天地即空，三分始有，生生之類，無形之象，各受一氣而生。或有樸氣而生者，山石是也，動氣而生者，飛走是也，精氣而生者，人是也，萬物之中，人最為貴。太初一治至於萬劫，人民之初，故曰太初，是時唯有天地日月人民，都未有識名。太初即歿，而有太始。
太始之時，老君下為師，口吐《太始經》一部，教其太始。置立天下九十一劫。九十一劫者至於百成。百成者亦八十一萬年。太始者，萬物之始也，故曰太始。流轉成練素象於中而見氣，實自變得成陰陽。太始既沒而有太素。
太素之時，老君下降為師，教示太素，以法天下，八十一劫，至於百成，亦八十一萬年。太素者，萬物之素，故曰太素。太初已下，太素已來，天生甘露，地生醴泉，人民食之，乃得長生，死不知葬埋，棄屍於遠野，名曰上古。太素即歿，而有混沌。
混沌之時，始有山川。老君下為師，教示混沌，以治天下七十二劫，混沌流行，成其山川，五嶽四瀆，高下尊卑，乃其始起也。混噸以來始有識名，混沌號生二子，大者胡臣，小者胡靈，胡臣死為山嶽神，胡靈死為水神，因卽名為五嶽四瀆，山川高下。混沌即歿，而有九宮。
九宮之時，老君下為師，口吐《乾坤經》一部，結其九宮，識名天地，清氣為天，濁氣為地，從九宮以來，天是陽，地是陰，陽者剛強，遠視難睹，在天成象，日月星辰是也，在地成形，五嶽四瀆是也，在人成生，心肝五臓是也，分別名之有異，緫而名之是一也。九宮歿後，而有元皇。
元皇之時，老君下為師，口吐《元皇經》一部，教元皇治於天下，始有皇化，通流後代，以漸成之。元皇之後，次有太上皇即天皇。
天皇之時，老君下為師，教示天皇以治天下，天皇之後，而有地皇，地皇之後，而有人皇，人皇之後，而有尊廬，尊廬之後，而有句婁，句婁之後，而有赫婿，赫婿之後，而有太連，太連以前，混沌以來，名曰中古。爾時天生五炁，地生五味，人民食之，乃得延年。太連之後，而有伏羲，生於一源之始，繼天而生，調習陰陽，以定八卦，自伏羲以前，五經不載，書文不達，唯有老君，從天虛空無億河沙，在太清之外，不可稱計，大道即分，天地以來，開置皇化，轉佐天帝，通流後世，以自記之。
伏羲之時，老君下為師，號曰無化子，一名郁華子，教示伏羲，推舊法，演陰陽，正八方，定八卦，作《元陽經》以教伏羲。伏羲已前未有姓字，直有其名，爾時人民樸直，未有五谷，伏羲方教以張羅網捕禽獸而食之，皆衣毛茹血，腥臊臭穢，男女無別，不相嫉妬，冬則穴處，夏則巢居。伏羲歿後，而有女媧，女媧歿後，而有神農。
神農之時，老君下為師，號曰大成子，作《太微經》，教神農嘗百草，得五谷，與人民播植，遂食之，以代禽獸之命也。神農歿後，而有燧人。
燧人之時，老君下為師，教示燧人鉆木出火，續日之光，變生為熟，以除腥臊。燧人歿後而有祝融。
祝融之時，老君下為師，號廣壽子，教修三綱，齊七政，三皇修道，人皆不病，作《按摩通精經》。次有高原、高陽、高辛三世，次有倉頡、仲說，教書學文。三皇之後，而有軒轅黃帝。
黃帝之時，老君下為師，號曰廣成子，消息陰陽，作《道戒經》道經。黃帝以來，始有君臣父子，尊卑以別，貴賤有殊。黃帝之後，次有少昊。
少昊之時，老君下為師，號曰隨應子，作《玄藏經》。爾時升平，嘉禾生，醴泉出，麒麟至，鳳凰來，景星照。少昊之後，次有帝瑞頊。
瑞頊之時，老君下為師，號曰赤精子，作《微言經》。瑞頊歿後，而有帝嚳。帝嚳之後，而有帝堯。帝堯之時，老君下為師，號曰務成子，作《政事經》。帝堯之後，而有帝舜。
帝舜之時，老君下為師，號曰尹壽子，作《太清經》。帝舜之後，而有夏禹。
夏禹之時，老君下為師，號曰直行子，作《德誡經》。夏禹之後而有商周。
商周之時，商代殷湯，殷湯之後，而至周初。周初時，老君下為師，號曰燮邑子，作《赤精經》。
老君曰：秘化之初，吾體虛無，經歷無窮，千變萬化，先下為師，三皇以前，為神化之本，吾後化三皇五帝為師，並及三王，皆勸令修善。天一、地二、人三、時四、音五、律六、星七、風八、州九，合有四十五。子卯酉。中央各有九筭計算、算計，戴九履一，左三右七，二四為肩，六八為足，中身五宮，體成八卦。水流歸末，分八至醜；葉落歸本，分六至亥，金義本強，分二至未，土王四季，分四至巳，坎怨獨走，離明數四，根八高槮，三從坤位，乾當城坤，與一相逐，巽籲天門，從乾貸一，震雷動澤，從兌所減，辰午酉亥，自形之卦，各內其八，卦以成，餘有九筭成易字。
老君即演行期術曰：行期之法自有術，先舉坎一就坤二，西南王母東青龍，習氣發裔地戶間，巽上四期入中宮，筭出中宮升於乾，西之大澤華山顛，東北之上寅根間，南之炎火離霍山，番然變化北入玄。
