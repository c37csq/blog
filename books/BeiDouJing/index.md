# 太上玄靈北鬥本命延生真經

北方壬癸。水德星君。九皇七元映壽齡。普度眾生。救濟萬民。十方仰天人。北鬥九皇大星君。

## 凈心神咒

太上臺星，應變無停。

驅邪縛魅，保命護身。

智慧明凈，心神安寧。

三魂永久，魄無喪傾。

## 凈口神咒

丹朱口神，吐穢除氛。

舌神正倫，通命養神。

羅千齒神，卻邪衛真。

喉神虎賁，炁神引津。

心神丹元，令我通真。

思神煉液，道炁常存。

## 凈身神咒

靈寶天尊，安慰身形。

弟子魂魄，五臟玄冥。

青龍白虎，隊仗紛紜；

朱雀玄武，侍衛我真。

## 敬天地神咒

天地自然，穢炁分散。

洞中玄虛，晃朗太元。

八方威神，使我自然。

靈寶符命，普告九天；

乾羅答那，洞罡太玄；

斬妖縛邪，殺鬼萬千。

中山神咒，元始玉文，

持誦一遍，卻病延年；

按行五嶽，八海知聞；

魔王束首，侍衛我軒；

兇穢消散，道炁常存。

## 金光神咒

天地玄宗，萬炁本根。

廣修億劫，證吾神通。

三界內外，惟道獨尊。

體有金光，覆映吾身。

視之不見，聽之不聞。

包羅天地，養育群生。

受持萬遍，身有光明。

三界侍衛，五帝司迎。

萬神朝禮，役使雷霆，

鬼妖喪膽，精怪忘形。

內有霹靂，雷神隱名。

洞慧交徹，五炁騰騰。

金光速現，覆護真人。

## 正文

爾時，太上老君以永壽元年正月七日，在太清境上太極宮中，觀見眾生億劫漂沈，周回生死。或居人道生在中華，或生夷狄之中，或生蠻戎之內。或富或貴、或賤或貧，暫假因緣，墜於地獄。為無定故，罪業牽纏，魂系陰司，受苦滿足。人道將違，生居畜獸之中，或生禽蟲之屬。轉乖人道，難復人身。如此沈淪，不自知覺。為先世迷真之故，受此輪回。

乃以哀憫之心，分身教化，化身下降，至於蜀都。地神湧出，扶一玉局，而作高座。於是老君升玉局座，授與天師，北鬥本命經訣，廣宣要法，普濟眾生。是時

老君告天師曰：人身難得，中土難生。假使得生，正法難遇。多迷真道，多入邪宗，多種罪根，多肆巧詐，多恣淫殺，多好群情，多縱貪嗔，多沈地獄，多失人身。如此等緣，眾生不悟，不知正道，迷惑者多。

老君哀見此等眾生，故垂教法，為說良緣，令使知道。知身性命，皆憑道生。了悟此因，長生人道，種子不絕，世世為人。不生無道之鄉，不斷人之根本。更能心修至道，漸入仙宗，永離輪回，超升成道。

老君故示天師妙法，令度天民，歸真知命。可以本命之日，修齋設醮，啟祝北鬥、三官、五帝、九府、四司。薦福消災，奏章懇願。虔誠獻禮，種種香花，時新五果，隨世威儀。清凈壇宇，法天象地。或於觀宇，或在家庭，隨力建功，請行法事。功德深重，不可具陳。念此大聖北鬥七元真君名號，當得罪業消除，災衰洗蕩，福壽資命，善果臻身。凡有急難，可以焚香誦經，克期安泰。

於是說大聖北鬥解厄應驗曰：

大聖北鬥七元君，能解三災厄；

大聖北鬥七元君，能解四殺厄；

大聖北鬥七元君，能解五行厄；

大聖北鬥七元君，能解六害厄；

大聖北鬥七元君，能解七傷厄；

大聖北鬥七元君，能解八難厄；

大聖北鬥七元君，能解九星厄；

大聖北鬥七元君，能解夫妻厄；

大聖北鬥七元君，能解男女厄；

大聖北鬥七元君，能解產生厄；

大聖北鬥七元君，能解復連厄；

大聖北鬥七元君，能解疫癘（lì）厄；

大聖北鬥七元君，能解疾病厄；

大聖北鬥七元君，能解精邪厄；

大聖北鬥七元君，能解虎狼厄；

大聖北鬥七元君，能解蟲蛇厄；

大聖北鬥七元君，能解劫賊厄；

大聖北鬥七元君，能解枷棒厄；

大聖北鬥七元君，能解橫死厄；

大聖北鬥七元君，能解咒誓厄；

大聖北鬥七元君，能解天羅厄；

大聖北鬥七元君，能解地網厄；

大聖北鬥七元君，能解刀兵厄；

大聖北鬥七元君，能解水火厄；

大聖北鬥七元君，能解一切厄！

於是七元君，大聖善通靈。濟度諸厄難，超出苦眾生。若有急告者，持誦保安平。盡憑生百福，鹹契於五行。三魂得安健，邪魅不能停。五方降真炁，萬福自來駢。長生超八難，皆由奉七星。生生身自在，世世保神清。善似光中影，應如谷裏聲。三元神共護，萬聖眼同明。無災亦無障，永保道心寧。

老君曰：北辰垂象，而眾星拱之。為造化之樞機，作人神之主宰。宣威三界，統禦萬靈。判人間善惡之期，司陰府是非之目。五行共稟，七政同科。有回死註生之功，有消災度厄之力。上至帝王，下及庶人，尊卑雖則殊途，命分俱無差別。凡夫在世，迷謬者多，不知身屬北鬥，命由天府。有災有患，不知解謝之門；祈福祈生，莫曉歸依之路。致使魂神被系（jì），禍患來纏。或重病不痊，或邪妖克害，連年困篤，累歲迍邅（zhūn zhān），冢訟徵（zhēng）呼，先亡復連。或上天譴責，或下鬼訴誣。若有此危厄，如何救解？急須投告北鬥，醮謝真君，及轉真經，認本命真君，方獲安泰，以至康榮。更有深妙，不可盡述。凡見北鬥真形，頂禮恭敬。

咒曰：天靈節榮，願保長生。太玄之一，守其真形。五臟神君，各保安寧。急急如律令！

誌心朝禮：
北鬥第一陽明貪狼太星君，

北鬥第二陰精巨門元星君，

北鬥第三真人祿存真星君，

北鬥第四玄冥文曲紐星君，

北鬥第五丹元廉貞綱星君，

北鬥第六北極武曲紀星君，

北鬥第七天關破軍關星君，

北鬥第八洞明外輔星君，

北鬥第九隱光內弼星君。

上臺虛精開德星君，

中臺六淳司空星君，

下臺曲生司祿星君。

如是真君名號，不可得聞。凡有見聞，能持念者，皆道心深重，宿有善緣。得聞持誦，其功德力，莫可稱量。若正信男女，值此真經，智慧性圓，道心開發，出群迷徑，入希夷門，皈奉真宗，達生榮界。於三元八節，本命生辰，北鬥下日，嚴置壇場，轉經齋醮，依儀行道，其福無邊。世世生生，不違真性，不入邪見。持經之人，常持誦七元真君所屬尊號，善功圓滿，亦降吉祥。即說北鬥咒曰：
北鬥九辰，中天大神。上朝金闕，下覆昆侖。調理綱紀，統製乾坤。大魁貪狼，巨門祿存。文曲廉貞，武曲破軍。高上玉皇，紫微帝君。大周法界，細入微塵。何災不滅，何福不臻。元皇正炁，來合我身。天罡所指，晝夜常輪。某箓小臣（善信弟子），好道求靈。願見尊儀，永保長生。三臺虛精，六淳曲生。生我養我，護我身形。

魁、「鬼+勺」、「鬼+雚」、「鬼+行」、「鬼+畢」、「鬼+甫」、「鬼+票」（讀作：dǒu  sháo  huán  xíng  bì  fǔ  piāo）尊帝急急如律令！

老君曰：凡人性命，五體悉屬，本命星官之所主掌。本命神將，本宿星官，常垂陰佑，主持人命，使保天年。凡俗無知，終身不悟。夫本命星官，每歲六度降在人間，降日為本命限期，有南陵使者三千人。北鬥真君，七千神將。本命真官降駕，眾真悉來擁護，可以消災懺罪。請福延生，隨力章醮，福得增崇。其有本命限期將至，自身不知，不設齋醮，不修香火，此為輕生迷本。不貴人身，天司奪祿，減算除年，多致夭喪。迷誤之者，雖遇經訣，懷不信心，毀謗真文。如此之人，身謝之後，淪沒三塗，漂沈諸趣，永失人身，深可悲哀，自致斯苦。若本命之日，能修齋醮，善達天司，一世於本命限期，開轉真經，廣陳供養，使三生常為男子身，富貴聰明，人中殊勝，其有生身果薄。雖在人中，貧窮下賤，縱知本命，無力修崇。能酌水獻花，冥心望北極，稽首禮拜，念本命真君名號者，亦不虛過。本命限期，皆得延生註福，系系人身。災厄蠲（juān）除，獲福無量。天師歡喜踴躍，作禮贊嘆。難可得遇，無上法橋。

老君重告天師曰：世人罪福善惡，皆屬天司。懺罪消災，莫越修奉。遇本命生辰，告身中元辰驛馬，削落三災九厄，保見今眷屬安寧。凡有上士，於本命生辰，持此真文者，外伏魔精，內安真性。功沾水陸，善及存亡。悔過虔恭，漸登妙果。重立玄功，證虛無道。乃得聖智圓通，隱顯莫測，出有入無，逍遙雲際，升入金門，與聖合真，身超三界，永不輪轉，壽量無窮，快樂自在。凡有男女，於本命生辰及諸齋日。清凈身心，焚香持此真文，自認北極本命所屬星君，隨心禱祝，善無不應，災罪消除。致感萬聖千真，俱來衛護。此文所在之處，千真敬禮，萬聖護持，魔鬼潛消，精靈伏匿，世有災殃，悉皆消滅。是名北鬥本命延生經訣，乃修真之徑路。得道逍遙，皆因此經；證聖成真，皆因此經；出離生死，皆因此經；保護男女，皆因此經；保命延年，皆得自在。永為身寶，福壽可稱。保而敬之，非人勿示。

老君說經將畢，龍鶴天仙來迎，還於玉京。是時天師受得妙法，而作是言：誓願流行以傳善士。若有男女，受持讀誦，我當與十戒仙官，所在擁護。於是再拜老君，而說贊曰：

家有北鬥經，本命降真靈；

家有北鬥經，宅舍得安寧；

家有北鬥經，父母保長生。

家有北鬥經，諸厭化為塵；

家有北鬥經，萬邪自歸正；

家有北鬥經，營業得稱情；

家有北鬥經，闔門自康健；

家有北鬥經，子孫保榮盛；

家有北鬥經，五路自通達；

家有北鬥經，眾惡永消滅；

家有北鬥經，六畜保興生；

家有北鬥經，疾病得痊瘥（chài）；

家有北鬥經，財物不虛耗；

家有北鬥經，橫事永不起；

家有北鬥經，長保亨利貞。

老君曰：善哉善哉！汝可宣揚正教，福利無邊，普及眾生，永沾勝善。天師稽首禮謝，信受奉行。

## 完經贊

中天大聖，北鬥玄冥，七元解厄善通靈，集福並延齡。願見真形，頂禮獲康寧。皈命：

北鬥賜福大星君，南北東西中五鬥，中天一十二宮宸，二十八宿列方位，九曜三臺保長生。


