# 崔公入藥境

## 作品原文

<div style="text-align: center">

**先天炁，後天氣，得之者，常似醉。日有合，月有合，**

**窮戊己，定庚甲。上鵲橋，下鵲橋，天應星，地應潮。**

**起巽風，運坤火，入黃房，成至寶。水怕幹，火怕寒，**

**差毫發，不成丹。鉛龍升，汞虎降，驅二物，勿縱放。**

**產在坤，種在乾，但至誠，法自然。盜天地，奪造化，**

**攢五行，會八卦。水真水，火真火，水火交，永不老。**

**水能流，火能焰，在身中，自可驗。是性命，非神炁，**

**水鄉鉛，只一味。歸根竅，復命關，貫尾閭，通泥丸。**

**真橐龠，真鼎爐，無中有，有中無。托黃婆，媒姹女，**

**輕輕地，默默舉。一日內，十二時，意所到，皆可為。**

**飲刀圭，窺天巧，辨朔望，知昏曉。識浮沈，明主客，**

**要聚會，莫間隔。采藥時，調火功，受炁吉，防成兇。**

**火候足，莫傷丹，天地靈，造化慳。初結胎，看本命，**

**終脫胎，看四正。密密行，句句應。**
</div>

宋曾慥說：「純陽子呂洞賓嘗聞之於崔公，而嘆曰：『吾知修行有據， 性命無差，道成其中矣。」呂洞賓曾作詩贊譽：「因看《崔公入藥鏡》，令人心地轉分明。」宋代著名內丹家劉海蟾、張伯端、石泰、白玉蟾及其門人皆用其學，北宗一 派亦援引其論，可見此書影響之深廣。

## 註解

::: info
註解僅供參考，一定要有自己的理解。
:::

**先天炁，後天炁。得之者，常似醉。**

先天炁者，乃元始祖炁也。此祖炁在人身天地之正中，生門密戶懸中高處，天心是也。神仙修煉，止是采取先天一炁，以為丹母。後天炁者，乃一呼一吸，一往一來，內運之炁也。呼則接天根，吸則接地根；呼則龍吟而雲起，吸則虎嘯而風生。綿綿若存，歸於祖炁。內外混合，結成還丹。自覺丹田火熾，暢於四肢。如癡如醉，美在其中。此所以得之者常似醉也。

《道德經》雲：谷神不死【米晶子註：谷神不死天心是也。】，是謂玄牝。玄牝之門，是為天地根。綿綿若存，用之不勤。《易•坤卦》雲：黃中通理，正位居體，美在其中，而暢於四肢，如斯之謂也。

**日有合，月有合。窮戊己，定庚甲。**

日月者，太陽太陰也。天有黃道為度，三百六十五度四之一。其運轉也，一日一周。日月行乎其間，往來上下，叠為出入，此所以分晝夜而定寒暑也。

當冬至之節，一陽生於復，日從北行，月從南行。夏至之節，一陰生於姤，日從南行，月從北行。日行一日一度，至三十度，與太陰會。月本無光，借日之光。月行一日十二度有零，至三十日，行滿周天之度。每月晦朔，與太陽同會所行之宮，日月合壁，晦象年終，朔象歲首，會而復離，離而復還。月因日以受其明，陽魂漸長，陰魄漸消。

至初八日夜，陽半陰半為上弦；至十五日夜，與日對照為望，故圓。圓滿之極，其理當虧，於是陰魄漸長，陽魂漸消。至二十三日夜，陰半陽半為下弦；至三十日夜為晦，又復與日同會。此天之日有合，月有合也。反求於身，吾身一天地，亦有日月也。

以身為乾坤，以坎離為藥物，以日月運行為火候。百姓日用而不知，豈知行之。吾身與天地日月無不同也。當作丹之時，運日月之雙輪，簇陰陽於一息，日月歸鼎，陰陽媾精，烹之煉之，結成聖胎。此吾身日有合、月有合也。了真子曰：玉池常滴陰陽髓，金鼎時烹日月精是也。既明日月之合，必窮戊己之源。

戊己者，中央土也。水火分為上下，木金列於東西。木為火母，金為水母，若非戊己之功，水火不能既濟，金木不得歸並。當施化之際，是用戊土從坎起，進之以陽火，己土從離降，退之以陰符，攝回四象而同爐，此戊己之功也。

既窮戊己之理，必定庚甲之方。庚西方，金也、情也、虎也。甲東方，木也、性也、龍也。言人之情，好於馳騁，見物即逐，如虎昌狂，故每傷於性。性被情迷，不能為主，如龍奔騰，故二物間隔。大修行人，製之不難。遇此時正好下手施功，須仗黃婆媒合，旋鬥柄之機，一息之間即得金木歸並，情性合一，龍虎入鼎，心虛湛然，此所以定庚甲也。丹家妙用，宜乎生甲生庚，學者不可不知也。

**上鵲橋，下鵲橋。天應星，地應潮。**

人身夾脊，比天之銀河也。銀河阻隔，而有靈鵲作橋，故有鵲橋之說。人之舌亦言鵲橋也。凡作丹之時，以黃婆引嬰兒上升泥丸，與姹女交會，名曰上鵲橋也。黃婆復徘徊，笑引嬰兒姹女同歸洞房，必從泥丸而降，故曰下鵲橋也。

黃婆、嬰兒、姹女非真有也，乃譬喻之說，無出乎身心意三者而已。默運之功，內仗天罡斡運，外用鬥柄推遷。起火之時，覺真氣騰騰上升，如潮水之初起，直上逆流，故曰天應星、地應潮也。丹經雲：**工夫容易藥非遙，撥動天輪地應潮是也。**

**起巽風，運坤火。入黃房，成至寶。**

作丹之法，乃煉吾身中真鉛真汞也。鉛遇癸生之時，便當鼓動巽風，搧開爐韝，運動坤宮之火，沈潛於下，抽出坎中之陽，去補離中之陰，成乾之象，復歸坤位而止，片餉之間，發火鍛煉，鉛清汞潔，結成空炁金胎，歷劫不壞，此所以入黃房成至寶也。

《度人經》雲：中理五炁，混合百神，十轉回靈，萬炁齊仙。蕭廷芝雲：**大藥三般精氣神，天然子母互相親，回風混合歸真體，煆錬工夫日日新。**
是也。

**水怕幹，火怕寒。差毫發，不成丹。**

修真內煉之要，鼎中之水不可幹，爐內之火不可寒。《丹經》所謂：**金鼎常留湯火暖，玉爐不要火教寒是也。**
以外丹言之，凡作丹之時，行武煉文烹之功，大要調和火力。若用之太過，則火燥水濫，不及則水幹火寒。務在行之停句，一刻周天，水火既濟，鼎內丹結，自然而然也。若差之毫發不成丹矣。

仙師雲：**藥有老嫩，火有斤兩，學者不可不知。**
了真子有雲乎：**七返九還須識主，工夫毫發不容差。**《悟真篇》雲：**大都全藉修持力，毫發差殊不作丹。**
是也。

**鉛龍升，汞虎降。驅二物，勿縱放。**

鉛者，坎中一點真陽，謂之龍也。汞者，離中一點真陰，謂之虎也。凡作丹之時，飛戊土抽坎中之鉛，木生火而炎，上升泥丸，龍從火裹出，故曰鉛龍升也。用己土攝離中之汞，金生水而流，下降丹田，虎向水中生，故曰汞虎降也。

擒捉之功，非加武火之力，則鉛龍不升。非用文火之力，則汞虎不降。一息周流妙在堅剛，著力擒龍虎入鼎，烹煉化為王漿，故曰驅二物勿縱放也。張紫陽雲：**西山白虎性猖狂，東海青龍不可當，兩手捉來令死鬥，煉成一塊紫金霜。**
是也。**【米晶子註：此是觀天心也。】**

**產在坤，種在乾。但至誠，法自然。**

張紫陽雲：**要知產藥川源處，只在西南是本鄉。**
此所以言吾身西南方，乃坤位也。人腹為坤，人首為乾，坤居下為爐，乾居上為鼎。金丹大藥產在坤，種在乾。凡作丹采藥之時，必從坤位發端，沈潛尾穴溫養。見龍當加武火，逼逐真陽之氣，逆上乾宮交姤，復還坤位而止，猛烹極煆，結成至寶。故曰：**產在坤，種在乾。**

其中復有先天產藥之時，觀心吸神，握定不泄，皆助火侯之力。古仙往往秘而不言，此最上機關，人誰知之。行持之間，唯在存誠。野戰防危，法天象地，應化自然。故曰：但至誠法自然也。

**盜天地，奪造化。攢五行，會八卦。**

提挈天地，握定陰陽，攢簇五行，合會八卦，此神仙之學也。天地者，即乾坤也。造化者，即陰陽也。五行者，金木水火土也。八卦者，乾坤坎離震巽艮兌是也。且夫天地之大，造化之深，五行分布，八卦環列，以何術能盜之奪之、攢之會之？盜者，竊也。奪者，取也。攢者，簇也。會者，合也。

此言丹家之法，妙在口傳。凡作丹真訣，只在些兒消息。待時至氣化，藥產神知，便當閉風關，塞艮戶，斡天罡，旋鬥柄，運符火之一息，簇三千六百之正炁，回七十二侯之要津，顛倒五行，會合八卦，總歸土釜，牢固封閉，須臾調燮火發，武煉猛烹，結成聖胎。所以一刻工夫，奪一年之節候。《丹經》雲：**人心若與天心合，顛倒陰陽只片時。**

此即一呼一吸能奪造化。人一日有一萬三千五百呼，一萬三千五百吸。一呼一吸為一息，則一息之間，潛奪天運一萬三千五百年之數。一年三百六十日四百六十八萬息，潛奪天運四百八十六萬年之數。於是換盡陰濁之軀，變成純陽之體，神化自在，聚則成形，散則成風，出有入無，隱顯莫測，豈不奇哉。

**水真水，火真火。水火交，永不老。**

水居北方，在卦為坎，在身為腎。火居南方，在卦為離，在身為心。水中藏火，火中藏水。人心中一點真液，乃真水也。腎中一點真陽，乃真火也。水火分於上下，何由而交之？必假戊己真土擒製逼逐，得其真火上升，真水下降，同歸土釜。水火既濟，結成金丹，一炁純陽與天齊壽。故曰水火交，永不老也。

**水能流，火能焰。在身中，自可驗。**

水在上，故能流潤於下；火在下，故能炎焰於上，此天地水火升降自然之理。人身作丹，運用之時，亦復如是。故曰：在身中自可驗也。

**是性命，非神氣。水鄉鉛，只一味。**

性即神也，命即氣也。性命混合，乃先天之體也；神氣運化，乃後天之用也，故曰：**是性命非神氣也。**
修煉之士欲得其性靈命固，從下手之初，必是采水鄉之鉛。

水鄉鉛者，坤因乾破而為坎，坎水中而有乾金，金為水母，母隱子胎，一點真陽居於此處，遇身中子時陽動之際，急急采之。紫陽所謂鉛遇癸生須急采，采時須以徘徊之。意引火逼金，正所謂火逼金行顛倒轉，自然鼎內大丹凝。只此一味，為大道之根。

雲房雲：**生我之門死我戶，幾個惺惺幾個悟，夜來鐵漢細尋思，長生不死由人做。**
指此一味，直欲世人於此尋之，方是煉丹之本。丹經雲：**好把真鉛著意尋，華池一味水中金。**
是也。

**歸根竅，復命關。貫尾閭，通泥丸。**

作丹妙用，要明玄關一竅一性正位，萬化歸根復命之道，必由三關而轉。故曰歸根竅，復命關也。當復命之時，飛神海底，存火熏蒸，精化為氣，撥動頂門關捩，從尾閭徐徐提起，直上泥丸，交姤煉氣，化為神。神居泥丸為本宮，則有萬神朝會。

故曰貫尾閭，通泥丸也。火師汪真君奧旨雲：**夾脊三關透頂門，銜花騎鹿走如雲，捉花騎鹿踏雲去，霍地牛車前面迎。**《黃庭經》雲：子欲不死修昆侖。《還元篇》雲：**悟道顯然明廓落，閑閑端坐運天關。**《道德經》雲：**歸根曰靜，靜曰復命。**
其說是已。

**真橐鑰，真鼎爐。無中有，有中無。**

橐者，虛器也，韝也。鑰者，其管也，竅也。言人晝夜一呼一吸之氣，氣為之風，如爐韝之抽動，風生於管，爐火自炎，久久心息相依，丹田如常溫暖，此吾身有真橐鑰也。

《道德經》雲：天地之間，其猶橐鑰乎，虛而不屈，動而愈出。是也。鼎者，乾也，性也。爐者，坤也，命也。**【米晶子註：乾性坤命是也。】**
既鼓動吾身之橐鑰，必采藥物以入鼎。

采藥之時，加武火之功，以性斡運於內，以命施化於外，片餉之間乾坤合一，神炁交會，結成還丹，以為聖胎。故曰真鼎爐也。

既得還丹成象，以文火溫養，虛心以守其性，實腹以養其命，恍惚杳冥之中，無中生有，有中生無，此即靜極復動，動極復靜。故曰無中有，有中無也。

**托黃婆，媒姹女。輕輕地，默默舉。**

黃婆、姹女，皆強名也。黃婆者，坤土也，即戊己土也，又言意也。姹女，兌金也。兌為少女，金隱水中。凡作丹必托黃婆為媒，通姹女之情，以戊土藏火，火逼金行。當起火之初，受炁且柔，要當撥轉頂門關捩，從尾穴輕輕地默默而舉，須臾火力熾盛，河車不可暫停，運入南宮復還元位，嫁與金公而作老郎。

崔公苦口叮嚀，以謂世人不達還丹之旨，故喻托以黃婆媒於姹女，直欲世人曉此理也。《悟真篇》雲：**姹女遊行自有方，前行須短後須長，歸來卻入黃婆舍，嫁個金公作老郎。**
是也。

**一日內，十二時。意所到，皆可為。**

意者，性之用，即真土也。一日之內十二時辰，有一年之節侯，自子時至辰巳六時屬陽，自午時至戌亥六時屬陰。一陽來復，身中子時也。一陰生姤，身中午時也。且夫水火間於南北，木金隔於東西，此四象何由而合，必假意以通消息。是以天地造化一刻可奪。一日之內十二時中，無晝無夜，念茲在茲，常惺惺地。動念以行火，息念以溫養火。此所以意所到，皆可為也。

**飲刀圭，窺天巧。辨朔望，知昏曉。**

飲者，宴也。刀者，水中金也。圭者，戊己真土也。言作丹采藥之時，必采水中之金，金不得自升，必假戊土化火，逼逐金行，度上泥丸。金至此化為真液，如瓊漿甘露，一滴落於黃庭，宴之味之，津液甘美。故曰飲刀圭也。窺者，觀也。言能觀天道運化之功，遂執天而行，旋吾身鬥柄之機，一刻之間能奪天地造化。故曰窺天巧也。

《陰符經》所謂觀天之道，執天之行，盡矣。純陽詩曰：**縱橫北鬥心機巧，顛倒南辰膽氣雄。**
是也。辨朔望者，以一歲言之，冬至為朔，夏至為望；以一月言之，初一為朔，十五日為望；以一日言之，子時為朔，午時為望；以一時言之，初一刻為朔，正四刻為望；以六十四卦言之，復卦為朔，姤卦為望。

以一身言之，尾穴為朔，泥丸為望；子宮進火為朔，午位退符為望。既明此理，又要知其曉昏。昏者，暮也。曉者，朝也。於卦有朝迍暮蒙之理，一卦六爻，顛倒用之，遂為兩卦。朝迍一陽生於下，暮蒙一陰生於上，一陽一陰，一進一退，人身運化，與天地同也。達此理者，可以長生久視，與鐘呂並駕，同日而語矣。有何疑哉。

**識浮沈，明主客。要聚會，莫間隔。**

浮者，汞也。沈者，鉛也。離汞居上曰浮，坎鉛居下曰沈。修丹之訣，沈者必使其升，浮者可使其降。故曰識浮沈也。既識浮沈，須明主客。主者，命也。客者，性也。有身則有命，有命則有性。性依命立，命從性修。是以命為性之母，故為主；性為命之子，故為客。**【米晶子註：命為性母，性為命子，乃生鉛生汞也。】**

日逐之間，借身為用，仙師所謂讓他為主我為賓是也。既明主客，以鉛汞而同爐，主客而同室，綿綿若存，於二六時中，回光返照，打成一片，道滿太虛。

若夫時至氣化，機動籟嗚，火從臍下而發，水向頂中而生，其妙自有不期然而然者。孔子所謂：**道也者，不可須臾離也，可離非道也。**
程子亦雲：**常心要在腔子裏。**
虛靖天師曰：**神一出便收來，神返身中炁自回，如此朝朝與暮暮，自然赤子產靈胎。此所以要聚會，莫間隔也。**

**采藥時，調火功。受氣吉，防成兇。**

采藥時者，乃身中一陽來復之時也。於斯時則當閉關。行火之功，妙在調燮停勻，從三關運轉，一舉三時，周流復位，萬氣凝真。當此之時，獨受於我神之暢快，喜慶難言。故曰，受炁吉也。行火退符之間，務在存誠一念，不可間斷。設或纖毫差失，遂成兇矣。密意防護，不可不謹，是用野戰防危。故曰防成兇也。

《丹經》雲：**配合虎龍交姤處，此時如過小橋時。**
是也。或曰：性靜無為，要坐便坐，要眠便眠，何必辨采藥調火。蓋不知有造化者耳，未足與議也。

**火候足，莫傷丹。天地靈，造化慳。**

錬得黃芽滿鼎，白雪漫天，嬰兒成象，故火候足也。火侯既足，只宜沐浴溫養。若不知止足，妄意行火，反傷丹矣。丹成之後，天地混合，神炁自靈，仙師所謂虛室生白，神明自來，故曰天地靈也。當此之時，宜加寶愛，調息務在微細，於靜定之中，內不出，外不入，形忘物忘，心同太虛，一炁純陽，故造化慳也。

**初結胎，看本命。終脫胎，看四正。**

祖劫天根，居混沌之中，乃為結胎之所。下手之初，煉精化為炁，煉氣化為神，煉神化為虛，煉虛合道，結為聖胎。初結胎之時，常於命蒂守之。故曰初結胎，看本命也。

十月胎圓，移神上居泥丸，調神出殼，直待功成行滿，上帝詔臨，打破虛空，真人上舉，駕紅雲，跨白鶴，東西南北無所往而不可。故曰終脫胎，看四正。《靜中吟》雲：**一朝功滿人不知，四面皆成夜光闕。**
是也。

**密密行，句句應。**

此二句總結前八十句，言大道金丹，進火退符，奪造化之妙訣，行之一身，如空谷之應聲，陽燧之取火，方諸之取水，神通氣感，何其速之如是。故曰密密行，句句應。丹經雲：**視之不見聽不聞，及至呼時又卻應。**
是也。