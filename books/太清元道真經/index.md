# 太清元道真經

::: info
註解僅供參考，一定要有自己的理解。
:::

## 太清元道真經註

釋題曰：元者，本也，始也。道者，太上真一之道也。經者，徑也，本始之真元。此經最妙，故曰真經。

## 太清元道真經序

元道者，玄元之上道，黃老之心秘也。元和中，孟謫仙降世，其胎親皆積至誠醇厚，請仙又至慈敦孝，先感東山陶大通君，先示死生之變，因命執本根焉。本根即元道也。次感南統樊大君，戊戌歲降之，口授此經。故皆大紀樞要，直指長生久視之道，蓋黃庭雲至道不煩矣。

## 太清元道真經卷上

**元道者，老君元上之道也。**

元上者，為窮高不測，為最上之宗，故曰元上。

**老君曰：其道有三，上中下也。**

此分三丹田，上中下也。故上有泥丸，中有赤城，下有熙海，故日三也。

**黃庭道有上中下也。**

仙經曰：一偶一奇之為乎，味不再嘗，偶不再舉。

**諸道各有三，皆其次也。**

言諸道者，不一之道。故法有多門，為煉丹而成，各相而舉，或控鯉而升天，或乘龍而上漢，或祭醮而朝元，或咽氣而長生，或即溯流而延命矣。仙經曰：道有萬法，俱得長生，水有千源，盡朝束海，俱長生也。

**老君中道與黃庭上道比之，道有此三經，其最上者，元道也。此道至高，虛元玄妙，淡泊無為，動合自然，故學者難窺焉。**

最上者，為眾經之首，妙者為諸法之門。

**非上士高機倏然自悟者，不可學也。**

故學者宿著道綠，誌同鐵石者，陰功助佑，仙氣合成，道成歸天。

**非懼於死常舉於生者，亦不可學也。**

棄非道之財如冤家，離妖冶之色若仇偉者，方可與道相合。

**說諸中道多慕尚而行之，與此道難合，故久不降焉。**

此者若奔真求假，雖得理而難成，是不合也。

**若高機上士，特然行之，則自得無量也，**

此者為世人劣量淺學，選擇堅固好生惡死之人，故日高機上士也。

**通易無量。**

更無多難矣，出諸廣也。

**又諸道皆有師奉，皆雲犯罰不一，唯此道無諸犯罰，故無師奉。**

《內教經》雲：為無為，念不念，動不動。此三者真偽相參，使曲直相教，以名有犯罰也。

**若諸小道，須擇山林處，乃可行之，**

古高士混於塵寰，不可方可；中士隱於山林，方可不可。故元道與諸道，事有差別，法有捷門，亦無觸犯而返損，禁誡異端，虛成疾息者。此元道理合重玄，故無諸損也。

**不然者有損也。**

仙經曰：小道易惑，中人易敗。老子曰：不見可欲，使心不亂也。

**惟有此道，可以塵世而成之。**

仙經曰：上道無為，損而非損，至理自然，病而不病。老子曰：和其光同其塵，湛兮或存。故無損也。

**鼻引口吐，可以去呼寒熱，**

老子曰：玄牝之門，此為生死之根，綿綿兮若存。能用此理即可天長地久，寒暑難侵。故呵屬其心，心無積毒，故無寒暑。

**及可排積元炁。**

排積者，從贏入妙，微而成之，道自降矣。若人急用求當，返克而無功，故曰排積也。元炁者，自然之炁，來自冥冥，降自虛無，悟者有無有用，而無無不無，故曰元炁也。

**閉炁可以救饑劣，通百關，治萬病，非養炁復元也，咽炁可以救虛弱，非自然充滿也。**

故上士修真，妙中體妙，出入無為，專守一道，玄中悟玄，不失元道也。故仙經曰：鼓腮強咽，當為求死之由；閉極口奔，此是傷神之本。學道之人，切忌此也。

**行炁可以潤肌膚，非常道也。**

人能得誌者，元炁充而有微，肌膚潤而光澤。雲行雨施，萬物滋也；炁充百脈，萬神靈也。仙經曰：無一毛不通於炁，無一節不住於神。

**此道歸根復本，合於自然，故曰元道。**

老子曰：夫物蕓蕓，各復歸其根。歸根曰靜，靜曰復命。大凡運用，須明三一，其炁自充，若忘而有為，終當自悟，不能返樸歸根，此是失元道之理也。

**若修成者，堅筋補髓，固護五藏，清利泥丸，安靜丹臺。**

人若達道，筋骨自變，返少還童。《中黃經》曰：肌膚霜白筋骨青，地府除籍天錄名，坐察陰司役鬼神。得元炁精爽，恬淡自然，天地護衛，毒物不行，諸疾不生。《黃庭經》雲：骨青筋赤體如霜，七竅去不祥，永得安也。

**六不妄入，三不妄出者，此道也。**

大凡修道，切忌六欲，內關於心，濁亂於神，濁於心，滯於炁，六欲動，起六情，六情動，動而六根濁，六根濁而六情染，六情染而與真道遠矣。三不出者，三丹田中三元正炁不可妄而施泄，為三丹田中有三元，三元凝而成三一，三一化而生三魂，三魂變而都萬神。萬神者，元道陽神也。故元神而成炁，炁結而成精，精化而為萬神，故曰神。神者，炁也。炁者精，精者道也，道者物也。老子曰：恍恍惚惚，其中有物。物不可忘物。仙經曰：施炁於人，能生其人；留炁於身，能生其身，故不妄出也。《黃庭經》曰：若當決海百瀆傾，葉去樹枯失青青，故不得出也。

穢濁盡出，真炁倘佯身騰太空，上為真人。自古登真者，皆因此道也。

**穢濁出者，謂久久而行，方得大道，五谷滓穢，自然頓絕也。仙經曰：子欲不死，腹中無滓，故曰盡出也。**

## 太清元道真經卷中

**人者，萬物之中至靈，與天地俱生於虛無之始，元炁結而成形。形既將立，則十天神降在人身中，化為神矣。**

老子曰：積精聚炁，父母和合，陰陽交媾始一月為胚；二月為胞；三月為胎，形兆分也，三魂降焉；四月四神衛，四神者，青龍白虎朱雀玄武也；五月五藏安鎮也；六月六律名六根也；七月生七魄也；八月八景見，和真八神也，八景者，五藏、三丹田是也；九月安九宮，生九真，九宮者，在泥丸周匝上下是也；十月成形，十天神降，元道炁全，方得受生。故曰與虛無天地同生。老子曰：天地媾精，已生其人。

**故能成其人矣。**

為得元道而成形也。

**既與天地同生於虛無之始，合與天地齊壽。今且天地久長即為人不能長久者，何也？曰：天地能長久者，蓋為溫靜柔和，不移本性，常守虛寂，湛然不勞，而得自然之道，元真不散，故能久長也。人不能長存者，緣生妄想，移於本性，不執自然，不守其根，自取其勞，常求自益，思慮不息，關機萬端，故元炁隨欲而消散，故不得長生也。**

人不能與天地長久者，天無為而人有為，地無欲而人有欲，天常明而人自昧，地基敦而人自浮，天炁輪而人炁滯，地伏泉而人有炁，此者與天地相返，自不守元道而體虛無，故不能同也。命延億載者，為留炁身中，存其命也。

**六根本來虛靜，為人自生妄想，六賊所牽，終不得歸根。因此六賊：心妄生，目妄視，耳妄聽，鼻妄香，口妄言，舌妄味。終不能歸根，故不可永存也。歸根者，為復元炁之根本也。**

凡為賊亂中和，失其本性，心有妄而神自亂，目有妄而外視，耳有妄而外聽，鼻有妄而失靈關，言有妄而失真行，舌有妄而玉液不結，皆因妄牽，去道遠矣。

**復元炁之道，別無他法，但降心湛寂而已矣。人常能虛心湛寂，則自然元炁復也。復元炁之法，當以減息為候。心神湛寂，其息自減。減半息，增半壽也。**

半息者，為人一晝一夜有一萬五千息。若能歸根定住不至出入者，延命本壽外一半。

**從減息至無息，則復元歸本矣，故可住世永劫而不壞也。**

閉息之道至妙，寄意念神，冥然體道，道復歸身，神復歸根，玄關微出，久而成真也。經曰：凡人以有息為常，聖人以無息為常。陰符經曰：死者，生之根，為無息之道也。

**動而有息，靜而無息。故無息者，自然之道也。修元道之士，常宜以無息為是，有息為非，無息為常，有息為妄，先以減息為事則易而功多，若不以為事則難而功少，但湛然養炁，則三靈歡然，神魂暢焉，則元炁不習而至矣。**

老子曰：人能常清靜，萬神悉皆歸。《黃庭經》曰：心意如致欣昌，此之謂也。

**黃庭之道，有三十六慎，每一慎為應，至三十六應乃為半功。諸道應慎皆多，惟元道總一慎三應則成功也。**

故修道之士，積功而煉精炁為定。

**一慎者，慎其休止也。**

故修道內守堅固，事無暫忘，故不可休止也。若慎而止，萬無一失。

**三應者，三轉意也。一轉意一百日。**

為次第而功積，相家有其月數。

**第一應一百日，有事可止，無事可減，至此則塵慮自減。**

煩事俱不能興動也。

**虛淡日增，此為第一應也，小功成矣。第二應二百日，忽忽自止為第二轉意，至則不食五谷，不嗜五味，無大饑渴，是中功成矣。**

人至二百日後，小功成而中功滿，永無饑渴。

**第三轉意者，三百日元炁兀然自住，元道歸根，饑渴不至，寒暑不侵，死籍永除，天地齊壽，通世為一周，此是大功成矣。**

得道之後，地府除籍，上天錄名，東鬥註算，西鬥註祿，北鬥落死，南鬥上生，字標仙錄，永為真人矣。故日死籍永除矣。位入真仙，出入華胥之國，棄賤人間，因此而升天。

**有事止無事減者，功萌也。此法但有事無事皆可減矣，則元炁漸復也。忽忽自止者，元炁將定也。兀然自止者，元炁已定也。定者，萬物皆壞，惟此定身永不動矣。大君曰：從減息至無息，從無息至定。定者，不取不舍，是無為之定，非執定之定也。得此定者，陰陽自調，四時自離，元炁自滿，眾神自棲，惠通玄奧。**

老子曰：其智自悟，從無入有也。

**故陰陽調則百病不生，四時離則寒暑不侵，元炁滿則永無饑渴，眾神棲則兵虎不害，惠通玄奧則萬事不生，皆自然之道成矣。**

惠謂不出戶知天下，不窺牖見天道。

**大君曰：人之思慮不一者，元炁皆銷散，陰魄盛矣。惟此道功成，妄自滅也。**

修道之人，至三百日後猶有陰魔相惱，屍鬼動搖，忽自猖狂，轉生情切，往往自退，切宜守也。

**縱有所發無不善也，所用無不中也，故有善發、有惠發、通發，皆自然而然也，永無喜怒哀懼驚惡之發矣。**

人誌道，喜怒俱息，禍害不生，永得功行相承，妙自致矣。

**大君曰：長生無他。神全、炁全、形全而已。神全虛無，炁全湛寂，形全清靜。元炁充積，充者滿積者，結眾化成神明也。**

形永存矣。神炁皆全，故能舉形而升仙矣。

**住氣兼行氣法**

**訣曰：調炁減息，其功稍遲，若住炁兼行炁，其功倍也。住炁者，候神安和，久而寧帖，因而住之，至於極者為行通。每候雞嗚前至寅時，可行五七通，漸漸加至十通，或作意漸增之，意炁俱定即定，恬自極。初可以鼻進，數息便住，至極有益無損，甚微妙也。**

每住息之時，須候常喘息，出了便住，此名外炁不仵。亦須先靜一室，擇其良友專數其息，此要漸，漸增多也。

**如此行減息之道，功倍速成。**

陰符經曰：絕利一源，用師十倍。

**其慎者，吐引大奔。初修之士故未免也，不得不慎，其奔吐宜慎之為妙。**

不慎者，忽有內傷，心見反損也。經仙曰：出微微入綿綿，明至理自通玄。

**大君曰：住炁可以通百關，除堅滯，治萬病，導元炁。**

修行人住熙，若園人灌畦，一滿而水通，百脈眾物皆滋也，一炁而靈變萬神，三丹俱王，故言要在導乎元炁。

**若百關通則減息，元炁隨意自開，津路流註，元炁與津液所及之處，先化為髓，永不壞也。**

《中黃經》曰：蒸筋曝骨達諸關，握固漸通，開百竅。百竅關連總有神，由子軀除歸我身。怡然得達自明真，自明之道永長存。故不壞矣。炁初時則覺遍身微熱，此是元炁充滿四肢，盈溢百竅，故曰在此應也。即須握固，運入三丹田。三丹田出，故流遍於身，通於百神，可使毛發躑躅，容貌光芒，顏如處女。仙經曰：無一毛不通於炁，無一節不住於神。此是練骨法，久久集之，則金髓玉骨長生仙矣。

**大君曰：減息住炁，以無息為常，定炁為功。若猶減息則功遲，若專住炁則難得至於無息。若通百關，兼行炁減息，則元炁自然充盈，其功速倍而成矣。元炁全身以不舉不動為頭，以不出不入為足是也。泯其萬境，息此六情，普洗煩心，祛滌諸想。**

## 太清元道真經卷下

**下篇無他法，皆言報功。經曰：但是首篇，不見其文，道成將舉乃可見也。言其報功者，報修元道之功也。經曰：報功之事，皆是仙家靈變，神用之儀飾，駕馭之靈物，宮闕之異觀，飲僎之珍羞，引從之童仆，賞玩之玄樂，以報修行之功矣，萬代記錄，如茅君九錫為上道又百倍。學元道者，無辭勤矣。下篇首目約數十篇，所記者五篇，今以錄之。**

《中黃經》曰：人得道之後，升身於寥天之上，馭以九霄之儀仗也。天尊所賜者，十方彩女各執旌麾，百龍引駕，玉童相隨，前有龍幡，後有虎旗，羽服飄飄，八風齊吹，八鸞而後嗚，成歌，九鳳而前唱成曲，項戴七曜玲瓏之冠，足著五色卷雲之履，裙拖蟬帶之裙，被搭離羅之被，佩於金虎之印，上朝太清仙帝者。帝者，金闕玄元老君。功報一，誌報二，不退報三，不怠報四，不須舍報五。元道報別錄。大君者，是南鬥之中長生大君也。此五者不舍，則元道功無不成矣。所慎休止，若不休止，萬不錯矣。塵世之事或難行之，時有休止，休止之中，不可不慎，今錄戒慎於後，為慎休之者言矣。一大息，減二日功。一小乏，減二日功。一大乏，減三十日功。一小醉兼吐者，減六十日功。一大醉兼吐者，減一年功。一犯欲，減三十日功。一大嘖，減二十日功。一哀一懼，各減七日功。一飽一饑，各減五日功。一驚，減十日功。一勞一倦，各減二十日功。一煩一燥，各減五日功。一忿，減十日功。

**凡飲食觸犯，寒暑過差，風濕所及，起居失節，言語散雜，**

老子曰：多言數窮，不如守中。仙經曰：閉言之人，與道合真。又防泄天機。《易》曰：慎言語，節飲食，內守沖和。恐失其道也。經雲：與人爭曲直，陰功減算壽。

**思慮煩多，此皆減損元炁。隨所犯輕重，度所減多少，隨日而補之不可懈息。所言減者，損也。所減幾日，並是減其實功。修元道之士，深宜慎之。元炁難積而易散，關節易閉而難通。住炁固不可絕，其所減尤宜精至。凡修，取五更初，起坐梳頭，熟通一百余過，披頭，隨意導引，摩掣四肢，呵吐濁炁，微微然待元炁調帖，無思慮，心湛寂至微，自然喘息微而其息自減，減至半息增半壽，減至無息元道之功成矣。古之真人，勤而行之，頃刻無舍者，一年功成矣。若是日行二時之功者，五年成矣。修成此道者，乃為太極元上真君。此經從古至今，太上傳十九人，皆各登仙升居太極，其經不留於世。自大唐元和戊戌歲南統大君因傳孟謫仙，孟謫仙轉傳於世，至虛至妙，遇而秘之，非人莫傳，傳之則殃及玄遠。**

**贊日**

**有元道兮，虛無之祖，冥津之根，萬經之首。三一之門，說大魁廓，旨細微塵，杳兮得信，寂兮通神，產其有象，鬥宿星辰，論其炁也，永骨靈根。唯我元道，不澄自繳，濁之不渾，無無之教。至定歸根，元剛發泄，夫物蕓蕓，三十五分，得一長存，惟我元道，獨處為尊。無象之象，無始之魂，輸轉日月，包裹乾坤。圓兮張兮，敦兮復淳，性善利物，養乎群民，過貪者損，不足者均。自然非有，本合乎人。**
