# 太上玄門早壇功課經

## 澄清韻

琳瑯振響。十方肅清。河海靜默。

山嶽吞煙。萬靈鎮伏。招集群仙。

天無氛穢。地無妖塵。冥慧洞清。

大量玄玄也。

大羅三寶天尊

靈音到處。滅罪消愆（qiān）。

寶號宣時。扶危救難。

將當有開壇。演教之偈。

仰勞道眾。隨聲應和。

## 雙吊掛

上壇齊舉步虛聲。祝國迎祥竭寸誠。

當日陳情金闕內。今朝香靄（ǎi）玉爐焚。

皇圖鞏固山河壯。帝道遐昌日月明。

萬民瞻仰堯舜日。歲稔豐登樂太平。

香供養。常清常靜天尊。

## 大啟請。小啟請

真心清靜道為宗。譬彼中天寶月同。

凈掃迷雲無點翳。一輪光滿太虛空。

上藥身中神氣精。人人俱足匪虧盈。

能知混和回風道。金鼎黃芽日日生。

道場眾等。人各恭敬。

恭對道前。諷經如法。

大羅三寶天尊。

## 凈心神咒

太上臺星，應變無停。

驅邪縛魅，保命護身。

智慧明凈，心神安寧。

三魂永久，魄無喪傾。

## 凈口神咒

丹朱口神，吐穢除氛。

舌神正倫，通命養神。

羅千齒神，卻邪衛真。

喉神虎賁，炁神引津。

心神丹元，令我通真。

思神煉液，道炁常存。

## 凈身神咒

靈寶天尊，安慰身形。

弟子魂魄，五臟玄冥。

青龍白虎，隊仗紛紜；

朱雀玄武，侍衛我真。

## 安土地神咒

元始安鎮，普告萬靈。

嶽瀆真官，土地祗靈。

左社右稷，不得妄驚。

回向正道，內外澄清。

各安方位，備守壇庭。

太上有命，搜捕邪精。

護法神王，保衛誦經。

皈依大道，元亨利貞。

## 敬天地神咒

天地自然，穢炁分散。

洞中玄虛，晃朗太元。

八方威神，使我自然。

靈寶符命，普告九天；

乾羅答那，洞罡太玄；

斬妖縛邪，殺鬼萬千。

中山神咒，元始玉文，

持誦一遍，卻病延年；

按行五嶽，八海知聞；

魔王束首，侍衛我軒；

兇穢消散，道炁常存。

## 祝香神咒

道由心學，心假香傳。

香爇玉爐，心存帝前。

真靈下盼，仙旆（pèi）臨軒。

令臣關告，逕達九天。

## 金光神咒

天地玄宗，萬炁本根。

廣修億劫，證吾神通。

三界內外，惟道獨尊。

體有金光，覆映吾身。

視之不見，聽之不聞。

包羅天地，養育群生。

受持萬遍，身有光明。

三界侍衛，五帝司迎。

萬神朝禮，役使雷霆，

鬼妖喪膽，精怪忘形。

內有霹靂，雷神隱名。

洞慧交徹，五炁騰騰。

金光速現，覆護真人。

## 玄蘊咒

雲篆太虛，浩劫之初。

乍遐乍邇（ěr），或沈或浮。

五方徘徊，一丈之余。

天真皇人，按筆乃書。

以演洞章，次書靈符。

元始下降，真文誕敷。

昭昭其有，冥冥其無。

沈屙（kē）能自痊，塵勞溺（niào）可扶，

幽冥將有賴。由是升仙都。

## 太上老君常說清凈經

老君曰。大道無形。生育天地。

大道無情。運行日月。大道無名。

長養萬物。吾不知其名。強名曰道。

夫道者。有清有濁。有動有靜。

天清地濁。天動地靜。男清女濁。

男動女靜。降本流末。而生萬物。

清者濁之源。動者靜之基。

人能常清凈。天地悉皆歸。

夫人神好清。而心擾之。人心好靜。

而欲牽之。常能遣其欲。而心自靜。

澄其心。而神自清。自然六欲不生。

三毒消滅。所以不能者。為心未澄。

欲未遣也。能遣之者。內觀其心。

心無其心。外觀其形。形無其形。

遠觀其物。物無其物。三者既悟。

唯見於空。觀空亦空。空無所空。

所空既無。無無亦無。無無既無。

湛然常寂。寂無所寂。欲豈能生。

欲既不生。即是真靜。真常應物。

真常得性。常應常靜。常清靜矣。

如此清靜。漸入真道。既入真道。

名為得道。雖名得道。實無所得。

為化眾生。名為得道。能悟之者。

可傳聖道。

老君曰。上士無爭。下士好爭。

上德不德。下德執德。執著之者。

不名道德。眾生所以不得真道者。

為有妄心。既有妄心。即驚其神。

既驚其神。即著萬物。既著萬物。

即生貪求。既生貪求。即是煩惱。

煩惱妄想。憂苦身心。便遭濁辱。

流浪生死。常沈苦海。永失真道。

真常之道。悟者自得。得悟道者。

常清靜矣。

仙人葛翁曰。吾得真道。

曾誦此經萬遍。此經是天人所習。

不傳下士。吾昔受之於。

東華帝君。東華帝君受之於。

金闕帝君。金闕帝君受之於。

西王母。西王母皆口口相傳。

不記文字。吾今於世。書而錄之。

上士悟之。升為天官。中士修之。

南宮列仙。下士得之。在世長年。

遊行三界。升入金門。

左玄真人曰。學道之士。

持誦此經者。即得十天善神。

擁護其身。然後玉符保神。

金液煉形。形神俱妙。與道合真。

正一真人曰。人家有此經。

悟解之者。災障不幹。眾聖護門。

神升上界。朝拜高真。功滿德就。

相感帝君。誦持不退。身騰紫雲。

## 太上洞玄靈寶升玄消災護命妙經

稽首皈依眾妙道。誌心恭敬二玄真。

今運一心心所議。粗識此經經所因。

空色色空無有性。有無無有色空均。

慧風出自天尊力。掃除心界不遺塵。

唯願神光常擁護。證盟今日守心人。

今日守心何所證。不失凡身得道身。

爾時。

元始天尊。在七寶林中。五明宮內。

與無極聖眾。俱放無極光明。

照無極世界。觀無極眾生。

受無極苦惱。宛轉世間。輪回生死。

漂浪愛河。流吹欲海。沈滯聲色。

迷惑有無。無空有空。無色有色。

無無有無。有有無有。終始暗昧。

不能自明。畢竟迷惑。

天尊告曰。汝等眾生。從不有中有。

不無中無。不色中色。不空中空。

非有為有。非無為無。非色為色。

非空為空。空即是空。空無定空。

色即是色。色無定色。即色是空。

即空是色。若能知空不空。

知色不色。名為照了。始達妙音。

識無空法。洞觀無礙。入眾妙門。

自然解悟。離諸疑網。不著空見。

清凈六根。斷諸邪障。我即為汝。

說是妙經。名曰護命。濟度眾生。

傳教世間。流通讀誦。

即有飛天神王。破邪金剛。

護法靈童。救苦真人。金精猛獸。

各百億萬眾。俱侍衛是經。

隨所擁護。捍厄扶衰。度一切眾生。

離諸染著。爾時

天尊即說偈曰。

視不見我。聽不得聞。

離種種邊。名為妙道。

## 太上靈寶天尊說禳災度厄真經

爾時

天尊在禪黎國土。與大道真仙。

萬萬大千人。諸天尊。

及諸天龍鬼神。盡來集會。

受吾約束。世間若有善男子。

善女人。或有年災月厄。

遊城赤鼠之厄。天羅地網之厄。

命窮算盡之厄。疾病纏綿之厄。

落水波濤之厄。虎狼阮蛇之厄。

水火盜賊。刀兵生產之厄。

山林樹木。社稷之厄。土石橋梁之厄。

毒藥咒詛之厄。

惟願今對。玉皇天尊。大道真聖。

懺悔解禳（ráng）。度脫身中災厄。

一一解散。勿為留難。敕諸天神王。

並降聖力道力。承斯經力恩力。

衛護弟子。受持念誦此經已後。

解禳（ráng）陽九百六之災。三衰八難。

九橫五苦之厄。如求如願。

所履平安。出入行藏。所求利益。

所願遂心。於是眾等。聞說此經。

皆大歡喜。信受奉行。

## 無上玉皇心印妙經

上藥三品。神與氣精。恍恍惚惚。

杳杳冥冥。存無守有。頃刻而成。

回風混合。百日功靈。默朝上帝。

一紀飛升。智者易悟。昧者難行。

履踐天光。呼吸育清。出玄入牝。

若亡若存。綿綿不絕。固蒂深根。

人各有精。精合其神。神合其氣。

氣合體真。不得其真。皆是強名。

神能入石。神能飛形。入水不溺。

入火不焚。神依形生。精依氣盈。

不雕不殘。松柏青青。三品一理。

妙不可聽。其聚則有。其散則零。

七竅相通。竅竅光明。聖日聖月。

照耀金庭。一得永得。自然身輕。

太和充溢。骨散寒瓊。得丹則靈。

不得則傾。丹在身中。非白非青。

誦持萬遍。妙理自明。

## 玉清寶誥

誌心皈命禮

三界之上。梵炁彌羅。上極無上。

天中之天。郁羅蕭臺。玉山上京。

渺渺金闕。森羅凈泓。玄元一炁。

混沌之先。寶珠之中。玄之又玄。

開明三景。化生諸天。億萬天真。

無鞅數眾。旋鬥歷箕。回度五常。

巍巍大範。萬道之宗。大羅玉清。

虛無自然。至真妙道。元始天尊。

## 上清寶誥

誌心皈命禮

居上清境。號靈寶君。

祖劫化生。九萬九千余梵炁。

赤書煥發。六百六十八真文。

因混沌赤文。而開九霄。

紀元洞玉歷。而分五劫。

天經地緯。巍乎造化之宗。

樞陰機陽。卓爾雷霆之祖。

大悲大願。大聖大慈。

玉宸道君。靈寶天尊。

## 太清寶誥

誌心皈命禮

隨方設教。歷劫度人。為皇者師。

帝者師。王者師。

假名易號。

立天之道。地之道。人之道。

隱聖顯凡。

總千二百之官君。包萬億重之梵炁。

化行今古。著道德凡五千言。

主握陰陽。命雷霆用九五數。

大悲大願。大聖大慈。

太上老君。道德天尊。

## 彌羅寶誥

誌心皈命禮

太上彌羅無上天。妙有玄真境。

渺渺紫金闕。太微玉清宮。

無極無上聖。廓落發光明。

寂寂浩無宗。玄範總十方。

湛寂真常道。恢漠大神通。

玉皇大天尊。玄穹高上帝。

## 天皇寶誥

誌心皈命禮

紫微宸極。勾陳天宮。

九光寶苑之中。五氣玄都之上。

體元皇而佐司玄化。

總兩極而共理三才。

主持兵革之權衡。廣推大德。

統禦星辰之纏次。毋失常經。

上象巍峨。真元恢漠。

大悲大願。大聖大慈。

勾陳上宮。天皇大帝。

## 星主寶誥

誌心皈命禮

大羅天闕。紫微星宮。

尊居北極之高。位正中天之上。

法號金輪熾盛。道稱玉鬥玄尊。

旋璣玉衡齊七政。總天經地緯。

日月星宿約四時。行黃道紫垣。

萬象宗師。諸天統禦。

大悲大願。大聖大慈。

萬星教主。無極元皇。

中天紫微。北極大帝。

## 後土寶誥

誌心皈命禮

九華玉闕。七寶皇房。

承天稟命之期。主陰執陽之柄。

道推尊而含弘光大。

德敷蓄於柔順利貞。

效法昊天。根本育坤元之美。

流形品物。生成施母道之仁。

嶽瀆是依。山川鹹仗。

大悲大願。大聖大慈。

承天效法。後土皇地祇。

## 神霄寶誥

誌心皈命禮

高上神宵府。凝神煥照宮。

會元始祖氣以分真。

應妙道虛無而開化。

位乎九霄之上。統理諸天。

總乎十極之中。宰製萬化。

宣金符而垂光濟苦。

施惠澤而覆育兆民。

恩溥乾元。仁敷浩劫。

大悲大願。大聖大慈。玉清真王。

南極長生大帝。統天元聖天尊。



## 北五祖寶誥

誌心皈命禮

大道開先。玄元闡化。

教垂今古。謚號東華。

接漢室之將軍。隱終南而仙契。

過化每超於劫運。示現長在於塵寰。

啟唐朝之英賢。悟神仙之秘訣。

飛劍貨藥。警化無方。

金廷丞相之高標。寶印力辭之勇訣。

霞裾上陟。南北統宗。

天復挺於人豪。道遍通於四海。

發金蓮之七朵。演仙派於十方。

長生理被於古今。玄妙天垂於率土。

恢弘至道。廣度群迷。

慈悲濟苦。全真祖師。

東華紫府。輔元立極大道帝君。

正陽開悟。傳道垂教帝君。

純陽演正。警化孚佑帝君。

海蟾明悟。弘道純佑帝君。

重陽全真。開化輔極帝君。

五祖闡道天尊。

## 南五祖寶誥

誌心皈命禮

明真正道。行化南天。

九皇降跡於天臺。一脈浚（jùn）通於劉祖。

采瓊花之仙異。著悟真之丹書。

道付杏林。不日還元之編集。

法通雞足。丹髄復命之書成。

真人挺出惠州。信地悟超神俊。

刀圭入口。神化無方。

施雷雨於掌中。甦（sū）生民於世外。

德彰南海。獲瓊玉之英標。

道遍遐荒。飫（yù）法言之靈妙。

龍虎羅浮之跡。武夷玉隆之書。

過化多方。真文備著。

為神仙之首冠。集前代之範模。

誓願宏深。慈悲仁聖祖師。

悟真紫陽真人。杏林翠玄真人。

道光紫賢真人。泥丸翠虛真人。

瓊館紫清真人。五祖藏道天尊。

## 七真寶誥

誌心皈命禮

道先一氣。世顯七真。

悟五行不到之言。得九轉還丹之訣。

甘泉潤物。變朽回春。

金骨仙姿。得四言而契道。

衛州變化。坐十載以成真。

壁間墨跡之非凡。雪竹月松之姿異。

三井有多生之記。一時著顯化之功。

番溪六年。龍門七載。

道功備而名聞時主。

丹符錫而掌握神仙。

石上談玄。空中飛蓋。

元主屢宣而問道。甘霖克日以濟民。

早窮易道之言。晚造神仙之訣。

卦圖斯演。至道大成。清靜散人。

探玄得道。蓬萊仙路。億劫獨持。

慈悲濟苦。全真祖師。

丹陽抱一。無為普化真君。

長真凝神。玄靜蘊德真君。

長生輔化。宗玄明德真君。

長春全德。神化明應主教真君。

玉陽體玄。廣慈普度真君。

太古廣寧。通玄妙極真君。

清靜淵真。玄虛順化元君。

七真演化天尊。

## 普化寶誥

至心皈命禮

九天應元府。無上玉清王。

化形而滿十方。談道而夫九鳳。

三十六天之上。閱寶笈。考瓊書。

千五百劫之先。位正真權大化。

手舉金光如意。宣說玉樞寶經。

不順化作微塵。發號疾如風火。

以清靜心。而弘大願。

以智慧力。而伏諸魔。

總司五雷。運心三界。群生父。

萬靈師。大聖大慈。至皇至道。

九天應元雷聲普化天尊。

【提綱】

人心多散亂。一念便純真。

欲求無上道。大眾念天尊。

雷聲普化天尊。[可以反復持誦天尊聖號]

## 中堂贊

向來誦經。念念存誠。

千真拱聽。萬聖通靈。

應元合炁。普化分形。

九天有命。三界遵行。

消災懺罪。請福延生。

功圓行滿。大道證盟。

## 邱祖懺文

經功浩力不思議。回向十方諸聖眾。

願見真心求懺悔。河沙罪障悉消除。

懺悔弟子XXX。自從曩劫。乃至今生。

假火風地水以成形。

戀香味色聲而觸法。念嗔嫉妒。

惡口妄言。殺盜邪淫。恣情縱欲。

逆辱父母。悖負君師。

不敬天地神祇。呵風罵雨。

不信罪福因果。昧理欺心。

遂致報對升沈。輪回展轉。

受諸苦惱。無有休停。

皆由一念之差。障迷自性。

妄認六塵之幻。沈溺愛河。

今而既獲人身。叨親正教。

豈非千生慶幸。一旦遭逢。

自合省心。早求度世。

若夫似前流蕩。必竟迷失本來。

一墮冥途。化為異類。

是故思沈淪苦。發清凈心。

皈奉聖真。特求懺悔。

丐憐愚昧。原赦罪愆。

解釋報冤。蠲（juān）消魔障。

所覬命逢昌運。名註丹臺。

際遇真師。親聞至道。

精修妙行。增長善芽。

盡節玄門。怡神真境。

他日運應滅度。自性不致昏迷。

徑生十善之家。能通宿命。

還證上乘之道。承侍虛皇。

尚

願國安民豐時和歲稔。

願真風丕闡道化興行。

願兇惡化賢邪魔歸正。

願兵刑罔措囹圄（líng yǔ）空閑。

願沈滯升遷冤仇和釋。

願參玄學者悟道成真。

願歷劫宗親俱皆超度。

願歷世師友同證真常。

願所有眷緣增崇福慧。

願所傷物命早生人天。

願絕食酒葷不相殺害。

願持身端正不履淫邪。

願悉破慳貪悉除險峻。

願言無狂妄行貴真誠。

願弱已饒人潛忍忿怒。

願慈心下氣恭敬一切。

願不墮邊夷不隨邪見。

願結交仙友棲集清虛。

願智慧開明神通恢廓。

願廣行方便普濟群生。

願永斷執迷鹹歸正道。

塵劫有盡。我願無窮（此句誦三遍）

端望帝真。曲垂濟度。皈命禮謝。

無上虛皇。至真三寶。

一者一人有慶。二者二景齊明。

三者三農樂業。四者四序和平。

五者五祠鞏固。六者六合澄清。

七者七星臨照。八者八節安寧。

九者九泉開泰。十者十類生成。

十一者福留善信。十二者大道興行。

一切神光普照。一切眾聖留恩。

一切有情賴善。一切正果成真。

普天均樂。四海同春。

聞經悟道。罪滅福生（此句誦三遍）。


## 小贊

誦經功德。不可思議。

諸天諸地轉靈機。皇王壽天齊。

大道慈悲。萬化樂雍熙。（此句誦二遍）

向來禮念諸功德。全賴慈悲為主盟。

仰瞻仙仗隱空玄。法部真靈常擁護。

## 靈官咒

仰啟神威豁落將。都天糾察大靈官。

火車三五大雷公。受命三清降鬼祟。

手執金鞭巡世界。身披金甲顯威靈。

綠靴風帶護身形。雙目火睛耀天地。

頃刻三天朝上帝。須臾九地救生靈。

銀牙鳳嘴將三千。虎首貔貅兵百萬。

走火行風前後衛。穿山破石捉邪精。

祈晴禱雨濟世間。附體圓光通事意。

治病驅邪如電閃。收瘟攝毒伏群魔。

飛騰雲霧遍虛空。號令雷霆轟霹靂。

三界大魔皆拱手。十方外道悉皈依。

弟子啟請望來臨。大賜雷威加擁護。

太乙雷神應化天尊。

## 土地咒

此間土地。神之最靈。升天達地。

出幽入冥。為吾關奏。不得留停。

有功之日。名書上清。

## 結經偈

向來誦經功德。

上奉高真。下保平安。賜福消災。

同賴善功。證無上道。一切信禮。

誌心稱念。

常清常靜天尊。不可思議功德。

## 三皈依

誌心皈命禮

無上道寶。當願眾生。

常侍天尊。永脫輪回。

誌心皈命禮

無上經寶。當願眾生。

生生世世。得聞正法。

誌心皈命禮

無上師寶。當願眾生。

學最上乘。不落邪見。