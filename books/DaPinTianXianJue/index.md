# 大品天仙诀

**显密圆通真妙诀，惜修性命无他说。**

显、密、圆、通四字，乃金丹作用之着紧合尖处。“显”者，验之于外，用刚道也；“密”者，存之于内，用柔道也；“圆”者，不偏不倚，执中也；“通”者，变通不拘，行权也。以此四法，借修大丹，刚柔不拘，执中用权，深造自得，可以为圣，可以为仙，可以为佛，乃至真至妙之诀也。

**都来总是精气神，谨固牢藏休漏泄。**

精气神为修丹上药三品，稍有漏泄，灵丹不结，故必谨固牢藏，会三归一，不敢少有懈怠耳。

**休漏泄，体中藏，汝受吾传道自昌。口诀记来多有益，屏除邪欲得清凉。**

若欲保此精气神之三物，须先屏除邪欲，炼已持心，邪欲去而燥火不生，则三品大药凝结，身心大定，而得以清凉矣。

**得清凉，光皎洁，好向丹台赏明月。**

心无所染，空空洞洞，虚室生白，神明自来，如一轮明月当空，光无不通矣。

**月藏玉兔日藏乌，自有龟蛇相盘结。**

月藏兔，阴中有阳之象；日藏乌，阳中有阴之象。阴中有阳，阳中有阴，阴阳合一，龟蛇自然盘结，而水火相济矣。

**相盘结，性命坚，却能火里种金莲。**

阴阳凝结，性命到手，如火中种出金莲矣。

**攒簇五行颠倒用，功完随作佛和仙。**

金丹之道，全在攒簇五行，逆施造化，于杀机中求生气，在死关口运活法。木本上浮，金本下沉，水本下流，火本上焰，土本重浊，此顺行之道，五行各一其性，法界火坑，则生人物也。今也木上浮而使之下沉，金下沉而使之上浮，水下流而使之反上，火上焰而使之就下，上本滞而使之平和，此颠倒之法，五行合为一性，大地七宝，则作佛成仙矣。若个人能打破盘中之谜，了得诗中之意，会得根源，已注神体，金木可并，水火可济，长生不老，神仙可冀。然会得修命，会不得修性，有始无终，亦不能入于圣人之域。故祖师道：“此乃非常之道，夺天地之造化，侵日月之玄机，丹成以后，鬼神难容，须要明心见性。”可知抱一无为，乃丹成以后之事。当丹未成先行有为之功，窃夺造化，以固其命宝；及丹已成，急行无为之道，明心见性，以脱其法身。倘丹成以后，不明心见性，则一身之阴气不化，犹为法身之患，不但天降雷灾，有意外之祸；即本身阴火邪风，积久成蛊，亦足丧生，此明心见性之功为贵也。

