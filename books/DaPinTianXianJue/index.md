# 大品天仙訣

::: info
註解僅供參考，一定要有自己的理解。
:::

**顯密圓通真妙訣，惜修性命無他說。**

顯、密、圓、通四字，乃金丹作用之著緊合尖處。「顯」者，驗之於外，用剛道也；「密」者，存之於內，用柔道也；「圓」者，不偏不倚，執中也；「通」者，變通不拘，行權也。以此四法，借修大丹，剛柔不拘，執中用權，深造自得，可以為聖，可以為仙，可以為佛，乃至真至妙之訣也。

**都來總是精氣神，謹固牢藏休漏泄。**

精氣神為修丹上藥三品，稍有漏泄，靈丹不結，故必謹固牢藏，會三歸一，不敢少有懈怠耳。

**休漏泄，體中藏，汝受吾傳道自昌。口訣記來多有益，屏除邪欲得清涼。**

若欲保此精氣神之三物，須先屏除邪欲，煉已持心，邪欲去而燥火不生，則三品大藥凝結，身心大定，而得以清涼矣。

**得清涼，光皎潔，好向丹臺賞明月。**

心無所染，空空洞洞，虛室生白，神明自來，如一輪明月當空，光無不通矣。

**月藏玉兔日藏烏，自有龜蛇相盤結。**

月藏兔，陰中有陽之象；日藏烏，陽中有陰之象。陰中有陽，陽中有陰，陰陽合一，龜蛇自然盤結，而水火相濟矣。

**相盤結，性命堅，卻能火裏種金蓮。**

陰陽凝結，性命到手，如火中種出金蓮矣。

**攢簇五行顛倒用，功完隨作佛和仙。**

金丹之道，全在攢簇五行，逆施造化，於殺機中求生氣，在死關口運活法。木本上浮，金本下沈，水本下流，火本上焰，土本重濁，此順行之道，五行各一其性，法界火坑，則生人物也。今也木上浮而使之下沈，金下沈而使之上浮，水下流而使之反上，火上焰而使之就下，土本滯而使之平和，此顛倒之法，五行合為一性，大地七寶，則作佛成仙矣。若個人能打破盤中之謎，了得詩中之意，會得根源，已註神體，金木可並，水火可濟，長生不老，神仙可冀。然會得修命，會不得修性，有始無終，亦不能入於聖人之域。故祖師道：「此乃非常之道，奪天地之造化，侵日月之玄機，丹成以後，鬼神難容，須要明心見性。」可知抱一無為，乃丹成以後之事。當丹未成先行有為之功，竊奪造化，以固其命寶；及丹已成，急行無為之道，明心見性，以脫其法身。倘丹成以後，不明心見性，則一身之陰氣不化，猶為法身之患，不但天降雷災，有意外之禍；即本身陰火邪風，積久成蠱，亦足喪生，此明心見性之功為貴也。

