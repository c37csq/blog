# 三茅真君垂訓文

爾時，

茅君道曰，道非有名，混合虛靈，虛靈不昧，有無相生，有而無形，無而有情，太玄沖妙，從道而行，稟行性定，逐物意零，天人會際，水火符真，吾昔得道，心了六塵，陶熔水火，歸我黃庭，性情意了，水火平分，存生蕩傾，馭之以誠，無偽真人，統禦魄魂，虛閑一竅，浮遊規中，聯湊經絡，神化杳冥，得灝氣門，而曰規中，韜光攝寶，顯相利人，澄心絕慮，胎息以寧，內觀黍珠，放大光明，息因胎立，胎因息生，神抱以氣，氣抱以精，精隨氣化，氣化神通。

天尊曰，欲求天仙，當立一千三百善，欲求地仙，當立三百善，茍或背義而動者，男不忠良，女不柔順，縱雖通玄而有魔擾，必難成道。

太上曰，人道不修，仙道遠矣，凡欲修真，厥本於中，心誠神明，妙應不測，誠合乎機，妙合其靈，靈能循誠，機能造微，互環二氣，中履黃輿，不大聲色，形踐神隨，守真勿妄，胎息以回，覺以控精，照以運虛，精虛不昧，萬神是依，道尚無疆，何形可基，虛中造化，玉漏無遺，滴滴符肇，綿綿自歸，時垂六龍，雲行雨施，合德天地，合序四時，嬰兒顯相，寂兮寥兮，周行不殆，虛變樞機，外不生心，內攝於有，就疏棄親，火潛水守，神合其氣，保合太和，亢龍有悔，存誠閑邪，知此道者，可躋安期，明此理者，可以希夷，須以心得，勿尚口馳，氤氳盤構，氣合須彌，累土可臺，必築乎基，無相湛然，流戊就己，敦複無悔，巽烈坤起，神神物物，火發以虛，吾說即是，九天靜明大道，今授受與參修之士，體而悟之，俾升仙府，長生住世，百神擁護。

道場等衆，登臨寶殿，

諷誦仙經，惟願風調雨順，

三界安寧，大道興行，

普天同慶，四海同春，

法衆虔誠，同登道岸。
