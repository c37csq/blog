# 玄壇趙大元帥財神真經

## 焚香贊

香焚寶鼎。炁達玄穹，神人合一謁瑤宮。隨處顯神通。蘭篆淩空。萬聖會丹衷。
誌心皈命禮
傳忱達悃天尊

## 燃燭贊

初燃燭炬，放大光明，靈心不昧共澄清。塵念不重萌，掃蕩凡情。太上大丹成。
至心皈命禮
慈光普照天尊

## 凈口神咒

丹朱口神。吐穢除氛。舌神正倫。通命養神。羅千齒神。祛邪衛真。喉神虎噴。氣神引津。心神丹元。令我通真。思神煉液。道炁常存。

## 凈心神咒

太上臺心。應變無停。驅邪縛魅。保命護身。智慧明凈。心神安寧。三魂永久。魄無喪傾。

## 凈身神咒

靈寶天尊。安慰身形。弟子魂魄。五臟玄冥。青龍白虎。隊仗紛紜。朱雀玄武。侍衛我真。

## 安土地神咒

元始安鎮。普告萬靈。嶽瀆真官。土地袛靈。左社右稷。不得妄驚。回向正道。內外肅清。各安方位。備守壇（家）庭。太上有命。搜捕邪精。護法神王。保衛誦經。皈依大道。元亨利貞。

## 金光神咒

天地玄宗。萬炁本根。廣修萬劫。證吾神通，三界內外。惟道獨尊。頂有金光。覆映吾身。視之不見。聽之不聞。包羅天地。養育群生。受持萬遍。身有光明。三界侍衛。五帝司迎。萬神朝禮。役使雷霆。鬼妖喪膽。精怪亡形。內有霹靂。雷聲隱鳴。洞慧交澈。五炁騰騰。金光速現。覆護真人。

## 凈天地神咒

天地自然。穢炁分散。洞中玄虛。晃朗太元。八方威神。使我自然。靈寳符命。普告九天。乾羅怛羅。洞罡太玄。斬妖縛邪。度人萬千。中山神咒。元始玉文。持誦一遍。卻病延年。按行五嶽。八海知聞。魔王束首。侍衛我軒。兇穢消散。道炁常存。

## 祝香神咒

道由心學。心假香傳。香爇玉爐。心存神前。真靈下盼。仙旆臨軒。令臣關告。逕達九天。所祈所願。鹹賜如言。

## 集靈神咒

琳瑯震響。世界肅清。河海靜默。山嶽吞雲。五靈合炁。三神吐芬。昊天勅命。召集群真。十方大帝。兵馬紛紜。率領部眾。環列壇庭。神王侍衛。威將隨臨。鬼妖滅喪。邪魔推傾。天無雜穢。地鮮妖氛。空明洞慧。上達玉清。

## 衛靈神咒

五星列照。煥明五方。水星祛災。木德致昌。螢惑消禍。太白辟兵。鎮星四衛。國家利亨。名刊玉簡。字錄帝房。乘颷散景。飛騰太空。出入冥無。遊晏十方。五雲浮蓋。招神攝風。役使萬靈。上衛仙翁。

## 土地神咒

此間土地。神之最靈。升天達地。出幽入冥。為吾關奏。不得留停。有功之日。名書上清。

## 玄壇寶誥

至心皈命禮。
位列玄壇。金輪如意。黑虎吼時。天下妖魔皆喪膽。金鞭起處。世間邪魅悉潛形。受命玉帝。管理財源。統帥雷霆。號令瘟火。賞善罰惡。至公至正。大悲大願。巡查壇院。玄壇趙天君。掌理天下財源。督財府中大元帥。玄化財神天尊。

## 開經玄蘊咒

雲篆大虛。浩劫之初。乍遐乍邇。或沈或浮。五方徘徊。一丈之余。天真皇人。按筆乃書。天尊下降。真文誕敷。昭昭其有。冥冥其無。梵玄妙蘊。括盡諸經。窮源究本。齊家修身。

爾時玄壇趙元帥在督財府。登百寳座。倚黃金案。五方財神。運寳郎君。送財童子。司庫仙。掌籍仙。金銀銅鐵錫五種司理之神。異寳奇珍司理之神。排班侍立。參謁已畢。中央財神黃金使者。越班而出。稽首啟請。而稟元帥曰：下元甲子。凡夫每多揮金如土。窮奢極侈。毫不知地產五金。以賜人類。互相維系生計之用。反致鑄金成幣。造成種種惡因。伏乞主帥運大威力。設法救正。免造成大劫。陷群氓於苦坑。

趙元帥正色曰。使者之言。正合吾心。吾當親臨下界巡視。誥誡凡夫。

於是趙元帥身騎黑虎。手執金鞭。五路財神。依方護衛。各司神只。前後擁護。於甲子年正月初五日。下降凡塵。巡視一過。喟然而嘆。乃謂五方五路財神曰。黃金使者所稟。確且實情。以後凡遇歲首。正月初五日。汝各按方位查察。詳為且報。記錄善惡以憑賞罰。五路財神再拜稽首。奉命惟謹。於是趙元帥沈思良久。而作告誡曰：

吾是玄壇趙天君。財帛府中我爲尊。

天下財源吾掌管。富貴窮通由我定。

兼管風火與雷部。三月十五是誕辰。

家家戶戶虔誠奉。我便賜財榮其身。

今日親臨五濁界。告誡汝等一般人。

焚香要帶誠意燒。跪拜須將過改盡。

富貴多行慈善事。貧人安命守本分。

綾羅綢緞雖好看。一絲一命要知情。

棉麻葛布天上賜。製成衣服格外溫。

殺生害命貪口腹。來世便是貧賤身。

有財無子善不足。財多子多有前因。

今世富貴須行善。不做善事保不成。

今世貧賤須安命。勤儉持家種善因。

金銀原是國之寶。川流不息付與人。

能聚能散方為貴。分多潤寡貴平勻。

若還斂聚不行善。死後依然付別人。

富不行善生敗子。貧不安分丟性命。

種瓜自能得瓜子。善善惡惡不差分。

試看施濟行善者。不發自己發子孫。

白屋也會出將相。侯門後裔做乞人。

善惡到頭終有報。財寶不付作惡人。

汝等經吾誥誡後。信受奉行做善人。

趙元帥誥誡已畢。

五路財神。稽首啟請。而稟曰。世人經此誥誡。回心向善。當以何種利益已顯果報。惟願主帥慈悲。示以未悟。

趙元帥即說利益曰。若有眾生。或因前因而富。或以今修而富。或享其祖先之成。若能一心向善。憂天下之憂。濟人利物。我即勅命東路財神青金使者。南路財神赤金使者。中路財神黃金使者。西路財神白金使者。北路財神烏金使者。

各按所轄之方。統帥當方土地。帶領運寳郎君。送財童子。以時在寳庫之中輸送財寳。使其財恒充足。流傳後代常為富有之人。若復有人身雖貧賤。而能守分安命。填不平之道路。以利人行。架溝澗之短橋。以利人涉。無財能盡其力。無力能盡其言。吾即勅命掌籍仙。將其貧籍除名。登入富籍。或使其生計日裕。事業漸興。由貧而小康。或使其得意外之財。而驟富。或使其子孫發達。享其後福。若復有人。信心不二。常年奉祀。香火不斷。流傳此經。以勸世人。吾即使其人口清吉。四季平安。有求必應。無願不從。各各信受。自護禎祥。於是玄壇趙元帥復說偈曰。

家有財神經，財寶常滿盈。

家有財神經，生計常茂盛。

家有財神經，人口保平安。

家有財神經，子孫永不貧。

家有財神經，財神常降臨。

家有財神經，橫事不臨門。

家有財神經，往來無白丁。

家有財神經，窮漢變財星。

家有財神經，疫痢不敢侵。

家有財神經，雷公保清平。

趙元帥說偈巳。霹靂一聲。大地震動。鬼神失色。黑虎長嘯。金鞭飛舞。萬魔攝伏。五路財神。各籍靈王。仙童子。排班肅立。風火雷部。一一參謁。信受奉行。作禮而退。

## 收經贊

財帛府中大天尊，金鞭一舉耀眼明。黑虎常眠寶山下，童子推車運金銀。百寶寶庫天君掌，五路財神聽號令。若有信受流傳者，世世常作大財星。

## 財神寶誥

至心皈命禮。
芳徽著於紫霞。功德垂於金碑。一生清廉。積德最厚。終身正直。累仁甚深。見利思義。堪為萬世主宰。不貪為寳。宜享千秋芳馨。大悲大願。至公誌仁。總司天下財源。無量增福益祿。
五方五路財神大真君。

## 玄壇寳誥

至心皈命禮。
位列玄壇。金輪如意。黑虎吼時。天下妖魔皆喪膽。金鞭起處。世間邪魅悉潛形。受命玉帝。管理財源。統帥雷部。號令瘟火。賞善罰惡。至公至正。大悲大願。巡查壇院。玄壇趙天君。掌理天下財源。督財府中大元帥。玄化財神天尊。
