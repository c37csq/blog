# 張三豐無根樹

## 一

**無根樹，花正幽，貪戀榮華誰肯休。**

**浮生事，苦海舟，蕩去漂來不自由。**

**無邊無岸難泊系，常在魚龍險處遊。**

**肯回頭，是岸頭，莫待風波壞了舟。**

此篇為嘆世。

花者，樹之精神發煥。人之身如樹也，人之真靈如樹之花也。凡樹有根，故能生發而開花。惟人身無根，生死不常，全憑一點真靈之氣運動，真靈旺則身存而生，真靈敗則身亡而死。人之存亡生死，聽其真靈之旺敗耳，是真靈者，雖為人樹之花，而實為人樹之根。玉陽以此真靈謂黃芽，伯陽以此真靈謂金花，純陽以此真靈謂靈根，紫陽以此真靈謂真精，堯夫以此真靈謂天根，仙翁以此真靈謂金精，諸家丹經又以此真靈謂先天真一之氣，其名多端，總形容此一物也。此物生於先天，藏於後天，位天地，統陰陽，運五行，育萬物，其大無外，其小無內，放之則彌六合，卷之則退藏於密。以體而論，在儒則謂太極，在道則謂金丹，在釋則謂圓覺；以用而論，在儒則謂明德、謂天地之心，在道則謂靈寶、謂黍米玄珠，在釋則謂正法眼藏、涅盤妙心。人之真靈，本來圓陀陀，光灼灼，凈倮倮，赤灑灑，不生不滅，不色不空，處聖不增，處凡不減，因交後天，庶民去之，君子存之，便有聖凡之分。庶民去之者，去此真靈而逐於假靈也，君子存之者，存此真靈而不逐於假靈也。因其庶民逐於假靈，於是真靈幽暗不明矣，因其真靈幽暗不明，順其所欲，貪戀榮華，爭名奪利，不肯休歇，認假為真，百憂感其心，萬事勞其形，如苦海之舟，飄來蕩去，常在魚龍兇險之處亂遊。若能猛省回頭，頓超彼岸，莫待風波壞舟，喪卻性命。一失人身，萬劫難出矣。

## 二

**無根樹，花正微，樹老重新接嫩枝。**

**梅寄柳，桑接梨，傅與修真作樣幾。**

**自古神仙栽接法，人老原來有藥醫。**

**訪名師，問方兒，下手速修猶太遲。**

此篇勉力學人。

人多疑其年老力衰，精神有限，如樹花敗危，無有生發，還不得元，復不得本，而遂自暴自棄，待死而已。試觀世間老樹，接以嫩枝，重新發榮，如梅樹寄柳樹，桑樹接梨樹，此皆無情之物，尚能復生，何況人為萬物之靈，得天地之正氣，老而無有藥醫乎？藥醫之道是何道？即老而接栽之道。欲知此道，急訪明師，求問真方。果得真方，下手速修猶太遲也。

## 三

**無根樹，花正青，花酒神仙古到今。**

**煙花寨，酒肉林，不犯葷腥不犯淫。**

**犯淫喪失長生寶，酒肉穿腸道在心。**

**打開門，說與君，無花無酒道不成。**

此篇言煉己之功。

金丹之道，以至清毫無滓質為歸著，然欲其至清，須要在至濁中度出，能於至濁中絕無點染，方是真清，故曰"無根樹，花正清，花酒神仙古到今"也。何以見其花酒能成神仙哉？煙花寨、酒肉林，皆易足迷人之處，能於煙花寨中見色不色，不為煙花所惑，於酒肉林中隨緣度日，不為酒肉所累，則是不犯淫欲、不斷腥葷，而食色之性俱化，道心常存，人心永滅，真靈無傷無損，大道可冀。其曰不斷腥葷者，非貪腥葷，乃酒肉穿腸而心不計較也。不犯淫而心無煙花矣，酒肉穿腸而心無酒肉矣，心無煙花，自有長生仙花，心無酒肉，自有延命仙酒。有仙花，有仙酒，即到清真之仙鄉，彼世之避煙花而忌酒肉者，豈知凡花凡酒中，能出神仙！亦豈知無花無酒，道不能成乎！《敲爻歌》雲："酒是良朋花是伴，花街柳巷覓真人，真人只在花街玩。"可知花清之妙用矣。

## 四

**無根樹，花正孤，借問陰陽得類無。**

**雌雞卵，難抱雛，背了陰陽造化爐。**

**女子無夫為恕女，男子無妻是曠夫。**

**嘆迷途，太模糊；靜坐孤修氣轉枯。**

此篇劈旁門。

修真之道，須要陰陽得類，方能成全一個真靈之寶。若有陰無陽，有陽無陰，是謂花孤無類，真靈不成，亦如雌雞之卵，焉能抱雛？不能抱雛者，蓋以背了陰陽交感造化之爐也。又如女子無夫，男兒無妻，怎能生育？彼世之盲漢，不窮陰陽之理，不推造化之源，糊塗幹事，或觀空，或定息，或思神，或守竅，或搬運，皆是靜坐孤修，陰而不陽，不特無益於性命，而且有傷於性命，愈修而氣愈枯也。

## 五

**無根樹，花正偏，離了陰陽道不全。**

**金隔木，汞隔鉛，陽寡陰孤各一邊。**

**世上陰陽配男女，生子生孫代代傳。**

**順為凡，逆為仙，只在中間顛倒顛。**

此篇言匹配陰陽。

《易》曰："一陰一陽之謂道。"《悟真》雲："陰陽得類歸交感，二八相當自合親。"若陰陽各偏，或陽感而陰不應，或陰求而陽不招，或陽過而陰不及，或陰盛而陽不足，皆是真靈之花有偏，不中不正，道不全成也。人之真情如金，真知如鉛，二物屬剛；靈性如木，靈知如汞，二物屬柔。真情真知，剛而易沈；靈性靈知，柔而易浮。若以性求情，情來歸性，以真製靈，靈歸於真，剛柔相應，陰陽和合，化為一氣，生機長存而不息矣。如情不歸性，靈不歸真，是謂"金隔木，汞隔鉛，孤陰寡陽各一邊"，焉能返本還元，結成真靈之丹哉！試觀世上男女相配，生子生孫，代代相傳而相續，可知修真之道，陰陽相合，生仙生聖，亦能代代相傳而不息，但不過有順逆之分，仙凡之別。順則為凡，逆則為仙，所爭者在中間顛倒耳。這個中字，其理最深，其事最密，非中外之中，非一身上下之中，乃陰陽交感之中，無形無象，號為天地根、陰陽竅、生殺舍、元牝門，人生在此，人死在此，為聖為賢在此，作人作獸亦在此。修道者能於此處立定腳跟，逆而運之，顛倒之間，災變為福，刑化為德，所謂"一時辰內管丹成"也。噫！中間人不易知，顛倒人亦難曉，采戰家以男女交合之處為中間，以男采女血為顛倒，搬運家又以黃庭穴為中間，以氣血後升前降為顛倒：凡此皆所以作俑而已，豈知神仙中間顛倒之義乎？好學者早為細辨可也。

## 六

**無根樹，花正新，產在坤方坤是人。**

**摘花戴，采花心，花蕊層層艷麗春。**

**時人不達花中醒，一訣天機值萬金。**

**借花名，作花舟；句句敲爻說得真。**

此篇言藥生之時。

新者，本來之物埋沒已久，忽而又有之謂。花至於新，光輝復生，如月現於西南坤方，純陰之下，一點微陽吐露，比人之虛室生白，真靈發現，復見本來面目矣。這個本來面目，即我本來不死之真人，有此人則為人，無此人則非人，乃我之秉受於天，而得以為人者是也。但此真人不輕現露，非可常見，當虛極靜篤、萬緣俱寂之時，恍惚有象。虛極靜篤，即坤純陰之象，故曰"產在坤方坤是人"。這個人久已為塵垢掩埋，絕無蹤跡，一旦現象，便是新花，時不可錯，急須下手，摘之采之，以為我有。摘花戴者，摘此真人之花也。采花心者，采此真人之心也。漸摘漸采，由少而多，積厚流光，真靈不昧，則花蕊層層，萬理昭彰，隨心走去，頭頭是道，其艷麗如春日，陽氣遍地，處處花開矣。但此花人人俱有，人人俱見，人人不達，每多當面錯過，若有達之者，超凡入聖剎那間耳，故曰"一訣天機值萬金"。仙翁慈悲，借花之名，作花之神，即有形無，句句「敲爻」，分說先天之旨，蓋欲人人成道，個個作仙，奈何時人不達此花中之理，而猶有以禦女閨丹妄猜妄作者，雖仙翁亦無如之何也。可不嘆諸！

## 七

**無根樹，花正繁，美貌嬌容賽粉團。**

**防猿馬，劣更頑，掛起娘生鐵面顏。**

**提出青龍真寶劍，摘盡墻頭朵朵鮮。**

**趁風帆、滿載還，怎肯空行過寶山。**

此篇言乘時采藥。

先天真靈發煥，一本萬殊，隨時現象，無物不在，花甚繁也。當其正繁，英華畢露，精神外用，易於爭奇好勝，賣弄風流，故曰"美貌嬌容賽粉團"。於斯時也，須要防危慮險，牢拴意馬，掛起娘生鐵面，提著青龍寶劍，對景忘情，摘盡墻頭方露之花，不使些子逐於色相，耗散真氣也。娘生面顏者，即無識無知之鐵面。青龍寶劍者，即不染不著之真性。娘生鐵面即是青龍寶劍，兩者同出而異名，以體言為娘生鐵面，以用言為青龍寶劍。鐵面者，定體也，寶劍者，慧器也，定以用慧，慧以成定，定慧相需，體用不離。先天真靈，即色即空，常應常靜，無滲無漏，是謂"摘盡墻頭朵朵鮮"也。墻頭朵鮮，是方出墻而未離墻頭，真氣未散之時，於此而摘取之，絕無滓質，純是天真，漸生漸采，漸摘漸收，必摘至於無所摘而後已。噫！大藥難遇，大法難逢，幸而遇逢，時不可錯，乘此風帆，急須摘取鮮花，滿載而還，怎肯空過寶山，自貽後悔也。

## 八

**無根樹，花正曇，卸了重開有定期。**

**鉛花亂，癸盡時，依舊西園花滿枝。**

**對月才經收拾去，又向朝陽補納衣。**

**這玄機，世罕知，須共神仙仔細推。**

此篇言進陽退陰。

人之精神衰敗，真靈耗散，如花之飛揚謝落矣。然花謝落猶有重開之期，人衰敗亦有返還之道。返還之道為何道？即陰中復陽，已謝重開之道。鉛花者，道心真知之光輝。癸水者，人心客氣之私欲。鉛花發現，道心不昧，癸水消盡，人心常靜。道心不昧，人心常靜，依舊真靈無虧無損，本來圓成之物，是花已謝而重開滿枝矣。因其癸水要盡，故"對月殘經收拾了"，因其鉛花要現，故"旋逐朝陽補衲衣"。人心之私欲，乃外來之客氣，如月之殘經；道心之真知，乃本來之正氣，如日之陽光。對月而收拾殘經，掃去人心之私欲，所以退陰也；朝陽而旋補衲衣，漸添道心之真知。所以進陽也。退陰退至於陰氣絕無，方是殘經收拾了；進陽進至於陽氣純全，方是衲衣補完成。陰盡陽純，還元返本，本來面目全現，謝了重開豈虛語哉！這個謝了重開之天機，世人罕知。若欲知之，須共神仙推究原始要終，方能知也。

## 九

**無根樹，花正開，偃月爐中摘下來。**

**延年壽，滅病災，好接良朋備法財。**

**從茲可成天上寶，一任群迷笑我呆。**

**勸賢才，休賣乖，不遇名師莫強猜。**

此篇言偃月爐。

先天真靈之寶，無形無象，無方無所，從何而采，以結還丹？然雖無形無象，無方無所，亦有花開之時。當開之時，恍惚中有象，杳冥內有精，其精甚真，其中有信，法象如偃月。工家不知古人取象之意，或指為兩腎中間，或指為眉間明堂，或指為肉團頑心，更有作俑魔頭指為婦人產門，大錯大錯！夫所謂偃月者，偃仰之月也。天上之月，每月初三，西南坤地黑體之下，現出峨眉之光，其光偃仰，故名偃月，在卦為純陰之下微陽潛生，（卦圖）為復，在人為靜極又動，虛室生白，天地之心萌動。此心內含一點先天祖氣，從至暗之處微露端倪，有象偃月之光。因其這一點祖氣，為天地之根，為五行之本，能以造仙佛，能以作聖賢，能以固性命，又號為偃月爐。這個天地之心，與天地合其德，與日月合其明，與四時合其序，與鬼神合其吉兇，難遇難逢。幸而偶逢，時不可錯，急須下手摘來，謹封牢藏，勿令滲漏，可以延年壽，可以減病災，但此延年壽、減病災之事，非有大功大行者不能行，非有大誌大力者不能作，必須外結良緣以修德，內備法財以用誠，方能感動皇極而得天寶。法財者，非凡間之財，乃法中之財，即專心致誌，真履實踐，一念不回之善財。上陽真人雲："天或有違，當以法財精誠求之。蓋欲求天寶，須盡人事，人事不盡，是無法財，無法財而妄想天寶，難矣。"欲求天寶者，可不先備法財乎？天寶非別物，即真靈煉成之金丹，亦即天地之心復全之還丹，曰真靈，曰天地之心者，以未修煉言也；曰天寶，曰金丹者，以修煉成熟言也。天寶既得，萬有皆空，根塵俱化，入於不識不知、無人無我之境，一任群迷笑我呆矣。這個呆事，須要明師口傳心授，非可強猜而知。仙翁雲："勸賢才，休賣乖，不遇明師莫強猜"，其提醒後人者多矣。

## 十

**無根樹，花正圓，結果收成滋味全。**

**如朱橘，似彈丸，護守提防莫放閑。**

**學此草木收頭法，復命歸根還本原。**

**選靈地，結道庵，會合先天了大還。**

此篇言還丹成熟。

真靈之寶，去者復來，舊者仍新，無傷無損，依然本來原物，是花之圓也。圓之雲者，言其結果收園，滋味全也。夫金丹成就，五行攢簇，四象和合，仁、義、禮、智、信混成一理，精、神、魂、魄、意歸於一氣，更得符火烹煎成熟，化為純陽之物，活活潑潑，其赤如朱橘，其圓如彈丸。當斯時也，守護堤防，十二時中，不得放閑，韜光養晦，學些草木收頭之法，復命歸根，返於本源，以待靜極又動，會合先天，以了大還丹之事。此言還丹成就，再造大丹之功也。蓋還丹只完的當年本有原物，乃超凡之事，呂祖所謂"三鉛只得一鉛就，金果仙芽未現形"者是也。大丹是從還丹又做向上事業，乃入聖之事，呂祖所謂"再安爐，重立鼎，跨虎乘龍離凡景"者是也。若只修還丹，不再造大丹，只了得初乘之道，不過是一個完全人耳，焉能入於聖人之域哉！所謂選靈地、結道庵者，非外之靈地、道庵，乃內之靈地、道庵。修道至於歸根復命，還丹事畢，溫之養之，神氣充足，則丹靈矣，是謂靈地。從此靈地，再安爐，重立鼎，是謂結道庵，曰選靈地者，等候一陽生也。此一陽生乃先天中靜極而動之陽，非若還丹乃後天中所生先天之陽。雖皆先天，但有先後之別耳。欲了大還丹，非會合先天中之陽不能成功，故曰"會合先天了大還"。大丹成就，方入聖基，若大丹未成，只是半塗事業，非修道之全功。釋典雲："百尺竿頭不動人，雖然得入未為真。百尺竿頭更進步，十方世界是全身。"即此了大還之謂乎？

## 十一

**無根樹，花正亨，說到無根卻有根。**

**三才竅，二五精，天地交時萬物生。**

**日月交時寒暑順，男女文時孕始成。**

**甚分明，說與君，猶恐相逢認不真。**

此篇言真一之氣。

先天真靈之寶，具眾理，應萬事，寂然不動，感而遂通，天下之故，無處有礙，無往不利，是花之亨也。既亨，是樹雖無根而花卻有根。其根為何根？乃生天、生地、生人三才之竅，陰陽五行妙合二五之精。因其是三才之竅、二五之精，先天而生乎陰陽，後天而藏於陰陽，一氣分而為陰陽，陰陽合而成一氣，故天地陰陽上下相交，合為一氣而萬物生，日月陰陽來往相交，合為一氣而寒暑順，男女陰陽彼此相交，合為一氣，而孕始成。觀於天地、日月、男女，一陰一陽相交，方有造化，可知性命之道，非陰陽相交合一，不能完成，是一氣者，即性命之根、生死之竅。有此一氣，則陰陽相交而生，無此一氣，則陰陽相背而死。人之生死，只在此一氣存亡之間耳。但人不知此一氣是何物事，存於何處。或疑此氣為呼吸之氣，或搬運上升下降於黃庭，或聚氣於丹田，或聚氣於眉間，或聚氣於天谷，或聚氣於腦後，種種不經，千奇百怪，終落空亡。殊不知先天真一之氣，視之不見，聽之不聞，搏之不得，聖人以實而形虛，以有而形無。實而有者，真陰真陽；虛而無者，二八兩弦之氣。兩者相形，一氣居中，凝結而成丹，此乃虛空中事業，何得以有形有象之物猜之？又何得以有方有所之竅作之哉？仙翁以其人皆不識此一氣，故以三才竅、二五精示之，又以天地、日月、男女相交示之，分明將一氣與人指出，但恐人遇此一氣，當面認不真耳。悟元鬥膽，不避罪譴，今再為仙翁傳神寫意，分明說與大眾。要知先天真一之氣，不是別物，即是一點真靈之氣，因其此氣剛健中正，故謂真一；因其此氣易知簡能，故謂真靈。一真靈真，絕無滓質，故謂先天之物。真一也，真靈也，同出異名，非有兩物，不知有人認得真否？

## 十二

**無根樹，花正佳，對景忘情玩月華。**

**全精旺，耀眼花，莫在園中錯揀瓜。**

**五金八石皆為假，萬草千方總是差。**

**金蛤蟆，王老鴉，認得真時是作家。**

此篇言金精開旺。

先天靈寶，剛健中正，純粹精也，其花最佳。當正佳之時，如月華開放，金精旺盛，而人宜玩之，不可當面錯過也。月月開者，應時而開，非時不開，按月定期，動靜有常，絲毫不爽也。金精者，金之精明，在月則謂月華，在人則謂真精。真精者，真靈之精。真靈之精，無時有昧，故以月華、金精喻之。真靈人不易知，觀於月與金之真而可知；真靈之精，人不易見，觀於月之華、金之精而即見。凡物之精華，久而有壞，惟月華月月開放，金精萬年不減，月華、金精如是，人之真精亦如是，但真精有時不精者，因後天陰氣蔽之，而其本體未嘗泯滅也。金精旺即是真精旺，真精正旺，明照世界，氣充宇宙，白雪飛空，黃芽滿地，金光耀眼，左之右之，無不是花矣。但此真精，無形無象，非色非空，不可以有心求，不可以無心守，只可神會，不可口言，雖是明明朗朗，現前就有，人人常見，人人不識，最難認真，修道者須要極深研幾，真知灼見，方可下手，不得認假為真，似是而非，卻在園中錯揀瓜也。彼世間盲修瞎煉之輩，或疑金精為有形有象之物，而遂煉五金八石，服萬草千方，妄想成丹，彼豈知五金八石、萬草千方與我非類，焉能結丹接命，豈不大差乎？蝦蟆為水中之物屬陰，蝦蟆而雲金，為陰中之陽，黑中之白，我之真知是也；老鴉為上飛之物屬陽，老鴉而雲玉；為陽中之陰，雄中之雌，我之靈知是也。真知、靈知，方是我同類之物，方是我性命之寶。取此二物，合而成丹，真而至靈，靈而至真，真靈不散，渾然天理，不色不空，不生不滅，所謂月華者即此，所謂金精者即此，月華開，金精旺，豈有不長生者哉！但人多認不得真知、靈知是何物件，若有認得真者，便是修道老作家，未有不成道者。噫！金丹之道，差之毫厘，失之千裏，認得真者，有幾人哉！

## 十三

**無根樹，花正多，遍地開時隔愛河。**

**難攀拆，怎奈何，步步行行龍虎窩。**

**采得黃花歸洞去，紫府題名永不磨。**

**笑呵呵，白雲阿，準備天梯上大羅。**

此篇言采取藥物。

宇宙之間，俱是道氣充塞，凡真靈光照之處，即是有花之處，其花甚多，遍地開矣。無如遍地花開，而人當面不識，如河之隔礙，雖欲扳折，最難扳折，亦莫奈何也。其難扳折者，以其舉世之人，皆為名利所牽，為恩愛所絆，棄真認假，以苦為樂，步步走的龍虎兇險之地，與性命之道相違，故難扳折耳。若是勇猛丈夫、決烈男子，直下脫卸世緣，求師口訣，借假修真，於眾花中揀采至中至正之黃花，歸於洞中，溫養成丹，延年益壽，則紫府題名，永不磨矣。黃花即前詞色正中央戊己鄉之黃花，花至中正，純是生機，並無雜氣，生機歸洞，四時長春，如居於白雲窩中，逍遙自在，別有天地非人間，豈不呵呵大笑，自知快樂乎？到此地位，還丹已得，再安爐，重立鼎，做向上之事，準備天梯，而作大羅天仙矣。

## 十四

**無根樹，花正香，鉛鼎溫溫現寶光。**

**金橋上，望曲江，月星分明見太陽。**

**吞服烏肝並兔髓，換盡塵埃舊肚腸。**

**名利場，恩愛鄉，再不回頭空自忙。**

此篇言陰中生陽。

先天真靈，眾美畢集，萬善同歸，其氣最香，當其正香之時，即鉛鼎溫溫寶現光之時。鉛鼎者，真知也。以其真知，能以去舊取新，能以修仙成真，故謂鼎。寶者，即真靈之寶，真靈非真知不現，蓋真知具有道心，道心內含先天真一之氣，是謂真靈。鉛鼎溫溫，是剛柔相當，不偏不倚，而鼎立矣。鼎立則道心發現，道心發現則真靈之光漸生，是謂現寶光。金橋者，金也；曲江者，水也。上金橋而望曲江，水中有金之象。水中有金，陰中生陽，即是月裏見太陽，亦是鉛鼎溫溫現寶光也。鉛鼎光現，陰陽合德，神氣相禦，乘時收入造化窩中，令其住而不令其去，是謂吞服烏肝並兔髓。烏肝色青，日精也，象靈知之靈性；兔髓色白，月華也，象真知之真情。吞服烏肝並兔髓，則性不離情，情不離性，真而至靈，靈而至真，性情如一，真靈不昧，圓陀陀，光灼灼，凈倮倮，赤灑灑，一切後天積聚瀉去，道心常存，人心永滅，換盡塵埃舊肚腸矣。肚腸換過，萬有皆空，名利恩愛，何戀之乎！

## 十五

**無根樹，花正鮮，符火相煎汞與鉛。**

**臨爐際，景現前，采取全憑渡法船。**

**匠牛高強牢把舵，一任洪波海底翻。**

**過三關，透泥丸，早把通身九竅穿。**

此篇言臨爐下功。

真靈之寶，塵垢退盡，至清至凈，花豈不鮮乎？然其所以鮮者，全賴符火相煎，鉛汞之功，夫真靈者，真知、靈知之體；真知、靈知，乃真靈之用。真靈分而為真知、靈知，真知、靈知合而為真靈。烹煎真知之鉛、靈知之汞，即烹煎真靈也。烹煎者，以真知而製靈知，以靈知而順真知，真知、靈知凝結，復成真靈之寶，其花之鮮，不可以言語形容矣。但真靈易結，火候最難。紫陽翁雲："縱識朱砂與黑鉛，不知火候也如閑。大都全藉修持力，毫發差殊不作丹。"特以金丹之道，采藥有時，煉藥有法，若不知時，不知法，雖大藥在望，不為我有，故臨爐下功之際，恍惚中有象，杳冥內有精，一點真靈之光，從虛無中透出，似有似無，非色非空，景象現前，此大藥發生之時也。此時即有三屍六賊、五蘊七情諸般之幻景，亦現於前，必須穩駕法船，牢把舵楫，對景忘情，一任海底翻波起浪，不動不搖。如是用功，漸采漸煉，扶陽抑陰，愈久愈力，功夫到日，自然精化為氣，氣化為神，神化為虛，過此三關，泥丸風生，法相現露，而周身九竅之陰氣，亦皆悉化矣。三關非工家尾閭、夾脊、玉枕三關之說，乃煉精、煉氣、煉神之三關。煉精化氣為初關，煉氣化神為中關，煉神化虛為上關，過此三關，神合太虛，出入無礙，是謂透泥丸，蓋泥丸宮為藏神之所也。周身九竅方著幻身。上說過三關、透泥丸，法身成就，而幻身百脈九竅，陰氣化為陽氣，亦皆竅竅光明，即八萬四千毫毛，亦化為護法神矣。學者不可以辭害意也。

## 十六

**無根樹，花正濃，認取真鉛正祖宗。**

**精氣神，一鼎烹，女轉成男老變童。**

**欲向西方擒白虎，先往東家伏青龍。**

**類相同，好用功，外藥通時內藥通。**

此篇言認取真鉛。

秾者，秾盛廣多也。花正秾盛，其間即有美惡偏正相雜，須得真正仙花，方可采取而用。真正仙花為何花？即真鉛也。真鉛即真知之真情，乃真靈之發現，以其真知外陰內陽，外黑內白，故謂真鉛，又謂水中金，又謂水鄉鉛，又名月中華，其名多端，皆象此真知之一物也。惟此真知，內含先天真一之始氣，乃陰陽之本，五行之根，仙佛之種，聖賢之脈，為修道者之正祖宗。認得祖宗，取歸我家，敬之奉之，須臾不離，則精氣神三者，自然聚於一鼎，無容勉強。蓋以其父歸之，其子焉往？更加符火烹煉之功，雖女可以轉男，雖老可以變童。女轉男者，非形體轉男，蓋女子純陰，修煉成道，化陰成陽，亦同男子。老變童者，非面容變童，蓋老者氣枯，修煉成道，返元還本，亦如童子。但女轉成男、老變為童之道，雖是認取真鉛真知，還要先能煉己。若煉己不熟，真知不來，雖來而亦不留，故曰"欲向西園牽白虎，先從東家伏青龍"。白虎屬西方金，喻真情也；青龍屬東方木，喻真性也。真情真性，本來一家，何待牽伏？因其交於後天，真中雜假，真情變為假情，恩中帶殺，如虎出穴，奔西傷人，不為我有，而依居他家矣。真情既變為假情，於是真性有昧，亦化而為假性，假者用事，真者退位，性情不和，如龍東虎西，兩不見面矣。若欲復真，必先去假；若欲牽情，必先調性。調性之功，乃煉己之功。煉己者，煉其氣質之性也。氣質之性化，則真性自現，真性現則不動不搖，而真情亦露，真情露則假情不起，可以牽回白虎，與青龍配合，情性相戀矣。白虎即真鉛祖宗，同出異名，以其真知剛強不屈，故謂白虎，以其真知柔中藏剛，故謂真鉛。牽白虎即是取真鉛，牽之雲者，非有強製，乃不牽之牽，性定自然情歸，特以同類者相從，陰陽內外有感應之道也。性主處內屬陰，內藥也；情主營外屬陽，外藥也。陰陽原本一氣，性情固是同根，內藥能通，外藥未有不通，內外相通，性求情而情戀性，性情和合，真靈凝結，還丹有象矣。純陽翁雲："性住氣自回，氣回丹自結。"紫陽翁雲："若要修成九轉，先須煉己持心。"此皆言還丹先要煉己也。噫！真鉛易取，煉己甚難，煉己之功大矣哉！

## 十七

**無根樹，花正嬌、天應星兮地應潮。**

**屠龍劍，縛虎絳，運轉天罡斡鬥杓。**

**鍛煉一爐真日月；掃盡三千六百條。**

**步雲霄，任逍遙，罪垢凡塵一筆消。**

此篇言采取火候。

真靈藏於後天，為積習客氣掩蔽，花最難發，間或有時而發，一點光輝，從虛無中透出，如珠如露，嫩弱秀麗，其象最嬌，似開未開，渾淪元氣，在天應星之明而不大，在地應土之潮而未濕，星明地濕，皆陽氣初動之象。陽氣初動，即真靈花嬌時也。當其正嬌，易於識神借靈生妄，性亂情移，急須猛烹速煉，防微杜漸，扶陽抑陰，以護命寶。屠龍劍，所以防氣性；縛虎絳，所以製妄情。氣性不發，則真性現；妄情不起，則真情生。真性現，真情生，是運轉魁罡，斡旋鬥杓，轉殺為生，變刑成德，可以煆煉一爐真日月矣。日者，陽中有陰之象，喻真性所含之靈知，靈知為雄內之雌，真陰也；月者，陰中有陽之象，喻真情所含之真知，真知為黑中之白，真陽也。煆煉真陰真陽，兩位大藥，歸於一氣，凝結成丹，吞而服之，延命卻期。此乃最上一層之妙道，非三千六百旁門著空執相事業也。蓋以大道成就，步雲霄，任逍遙，萬般罪垢凡塵，皆一筆勾消。彼三千六百旁門，皆在臭皮囊上做作，適以惹罪垢凡塵，焉能消罪垢凡塵哉！

## 十八

**無根樹、花正嬌。海浪淘天月弄潮。**

**銀河路，透九霄，磋影橫空泊鬥梢。**

**摸著織女支機石，踏遍牛郎駕鵲橋。**

**入仙曹，膽氣豪，盜得瑤池王母桃。**

此篇言逆用氣機。

先天大道，包羅天地，運行日月，超乎萬有，花開最高，其高如月在天上，光射海底。海浪滔天，水不能溺月之光，而月反能弄水之潮，亦猶人在苦難境遇之中，境遇不能傷其真，而反借境遇以煉真。又如銀河路遠，直透九霄，人不易渡，然有仙槎橫空，斡旋鬥梢，即能渡之，昔張騫乘仙槎渡銀河，而見牛女二星相會，此可征也。以理而論，世間亦有仙槎，亦能渡銀河。世間仙槎為何物？即金丹大道也。金丹大道，在虛空中作事業，能以轉乾坤，逆陰陽，奪造化，超凡入聖，是亦仙槎也。然仙槎之妙，在乎鬥梢之運用。鬥梢者，北鬥第七星瑤光是也，又名天罡。天罡所指處吉，所坐處兇，蓋以指處有生氣存焉。扭回鬥梢剎那之間，陰陽相合，生機萌芽，絕不費力，故曰"模著織女支機石，踏遍牛郎駕鵲橋"。織女屬陰，牛郎屬陽，鵲橋為牛女相會之處，摸著機石，踏遍鵲橋，以陰招陽，陽來會陰，陰陽相會，金丹有象。此種道理，盡在波浪裏做出，虛空中施為，所以能入仙曹，膽氣豪，竊得瑤池王母桃也。瑤池在西，王母為老陰，即坤母也。桃者，丹也，即震之一陽也。王母桃即坤中孕震之象，丹在西而竊取歸東，則為我家所有而丹還矣。但此還丹之妙，其妙在乎陰陽相會，陰陽相會之妙，尤在乎大海波中，逆運氣機，不動不搖耳。能於大海波中，不動不搖，真是有膽氣丈夫，九霄有何不可上？銀河有何不可渡？王母蟠桃有何不能竊乎？彼世之習靜忘形，僅在寂滅中作事者，焉知有此！

## 十九

**無根樹，花正雙，龍虎登壇戰一場。**

**鉛投汞，配陰陽，法象玄珠無價償。**

**此是家園真種子，返老還童壽命長。**

**上天堂，極樂方，免得輪回見閻王。**

此篇言陰陽摶結。

金丹乃陰陽二氣相激而成象，是花須成雙而後有用也。陰陽者，一龍一虎也，一鉛一汞也。龍為真性，汞為靈知，又為元神，俱屬陰；虎為真情，鉛為真知，又為元精，俱屬陽。龍虎戰者，性情摶聚也。鉛投汞者，精神凝結也。性情摶聚，精神凝結，陰陽相配，一氣混合，真靈圓明，法身有象，圓陀陀，光灼灼，如一粒玄珠，為無價之寶矣。此寶非外來之物，乃我家園之真種子，本來原有，因交後天，迷失無蹤，今得陰陽調和，無而復有，去而復來。種於家園，本立道生，生生不息，返老還童，延壽無窮，上於天堂極樂之方，可免輪回之苦矣。

## 二十

**無根樹，花正齊，月裏栽培片晌時。**

**拿雲手、步雲梯，采取先天第一技。**

**飲酒戴花神氣爽，笑煞仙翁醉似泥。**

**托心知，謹護持，惟恐爐中火候曇。**

此篇言一時還丹。

先天真靈，無而能有，缺而能圓，花甚奇也。然正所以奇者，先天為後天掩蔽，杳然無蹤，若欲栽培，片晌之間即能回春。回春之妙，要采取先天第一枝之花。第一枝是生物之祖氣，乃生天、生地、生人之靈根，不落於形象，不落於空亡，含而為真空，發而為妙有，至中至正，至精至粹，恍惚杳冥，如露如電。不可以有心求，不可以無心守，有心求之，則著於象，無心守之，則著於空，是在乎性定情忘，回光返照，虛極靜篤，不采而采，不取而取，自然先天真一之氣，自虛無中來，凝而為黍米之珠，內外光明，如戴仙花，神氣爽暢，如飲仙酒。戴花飲酒，樂在其中，不識不知，順帝之則，如入於醉鄉矣。當斯時也，還丹已結，復見娘生面目，無用外爐加減，急須內爐溫養，神明默運，謹守護持，一意不散，時防火候差池也。心知者，非外心知之人，乃內自知之心。火候緩急，心自知之，心知而不昧心，自然火候不差，金丹成熟也。

## 二十一

**無根樹，花正黃，產在中央戊已鄉。**

**東家女，西舍郎，配合夫妻入洞房。**

**黃婆勸飲醒醐酒，每日醺蒸醉一場.這仙方，**

**返魂漿，起死回生是藥王。**

此篇言調和陰陽。

黃者，中央戊己之正色。戊為陽土主動，己為陰土主靜，戊己居中相合為真信，又謂真意。花色正黃，則真靈入於中央正位矣。然真靈中正，非性情如一不能。東家女，木性也；西舍郎，金情也。一性一情，配作夫妻，入於洞房宥密之處，更得黃婆於中勸飲醍醐，調停火候，則不和者而必和，既和者而長和。醍醐酒非世間之糟汁，亦非身內精津血液有形之物，乃陰陽交感，氤氳沖和之氣，含而為真一之精，通而為真一之水，滋味香甜，古人謂玉液，謂瓊漿，謂甘露，又謂醍醐，總以形容此一點沖和之氣耳。勸飲者，不沖和而必調至於沖和。修道至於陰陽沖和，常應常靜，遠觀其物，物無其物，近觀其身，身無其身，內觀其心，心無其心，不識不知，順帝之則，日日飲醍醐而入於醉鄉矣。這個醉中趣味，是神仙之方，是返魂之漿，能以起死，能以回生，乃大藥王也。中央、戊己、黃婆，皆真信之異名。以陰陽和合言，則謂中央；以運行陰陽言，則謂戊己；以調和陰陽言，則謂黃婆；以動作言，則謂真信；以靜定言，則謂真意；故一物而有數名，總而言之，一真信而已。識得此信，即於此信上下實落工夫。始而以性求情，既而以情歸性，又既而性情和合，又既而性情渾化，結成一個真靈至寶。始之終之，無非此一信成功，信之為用大矣哉！歸到實處，真靈中正，即是性情相合，性情相合，便有個真信在內，真信現時，性情自不相離，性情不離，真靈自然中正，三者相需而相因也。

## 二十二

**無根樹，花正明，月魄天心逼日魂。**

**金烏髓，玉兔精，二物擒來一處烹。**

**陰火陽符分子午，沐浴加臨卯酉時。**

**守黃庭，養谷神，男子懷胎笑煞人。**

此篇言凝結聖胎。

先天真靈，本體光輝，通天徹地，照破一切，花甚明也。其所以明者，乃陰陽二氣和合而成之。人之一己純陰，如月之黑暗無光，必借他家不死之方，而後陽生，如月借日光，而後得明。月魄逼日魂，陰陽相交，能以在天心朗耀，即真知靈知相合，真靈不昧之象。金烏髓者，日魂也，在人為雄中之雌，即靈知之真陰。玉兔精者，月魄也，在人為黑中之白，即真知之真陽。前雲烏肝、兔髓，此雲烏髓、兔精，大有分別，不可同看。蓋烏肝、兔髓乃還丹藥物，是真知靈知，陰陽未會而方會，故雲烏之肝、兔之髓；烏髓、兔精乃大丹藥物，是真知能靈，靈知能真，陰陽已會而相合，故雲烏之髓、兔之精。未會而方會，勉強之功，假中復真也；已會而相合，自然之用，真中更真也。取此兩味真藥，搏於一處，烹煉成永久不壞之物，方是極功。烹煉之功，即陽火陰符、沐浴溫養之功。陽火者，進陽之功；子時陽生，遇子而進陽火，用剛道也。陰符者，退陰之功；午時陰生，逢午而運陰符，用柔道也。沐浴者，歇功溫養也；卯時陽生於天地之中，臨卯而沐浴，溫養其陽也；酉時陰運於天地之中，臨酉而沐浴，溫養其陰也。子午符火，加減之功，卯酉沐浴溫養之功，二者缺一不可，但所謂子午卯酉者，非天邊之子午卯酉，乃身中之子午卯酉。真知現即是子，法當用剛進火而烹；真知常現，靈知飛即是午，法當用柔退陰而烹；靈知不飛，真知進於中正即是卯，法當沐浴此中正而不過進；靈知退於中正即是酉，法當沐浴此中正而不過退，此符火沐浴之道，萬古不易之法。若以天邊子午卯酉按時用功，則失之遠矣。符火不差，沐浴合時，陰陽相應，不偏不倚，元牝立而谷神即生於其中矣。黃庭者，中央正位，即陰陽相合之中一竅，又號為元牝之門。元陽牝陰，陰陽合，有此竅，陰陽偏，無此竅。有此竅即有谷，有谷即有神，無此竅即無谷，無谷即無神。谷即黃庭。黃者，中色；庭者，虛也。因其中虛，故以黃庭名。虛則靈，靈則神，是謂谷神。試觀山中，兩山壁立，中間一谷，人呼之則谷中應聲，此應之聲即谷神也，俗名崖娃娃。人之陰陽相合，其中有神，亦猶是也。然不到陰陽相合地位，無此中，無此谷，安有神居？若果到陰陽相合時，便有個中，便有個谷，而神自生，所謂先天之氣自虛無中來者即此，所謂真空而含妙有者即此，所謂要得谷神長不死，須憑玄牝立根基者即此。果陰陽合而為一氣，則谷神鎮居黃庭，是謂男子懷胎。曰"守黃庭"者，守中也。曰"養谷神"者，抱一也。守中抱一，十月功畢，身外有身，即與天地並長久。此等真實法相，系虛空中事業，不從色象中做作，彼一切在臭皮囊上弄搬運功夫，妄想成聖胎者，豈知谷神之所以為谷神乎？

## 二十三

**無根樹，花正紅，摘盡紅花一樹空。**

**空即色，色即空，識破真空在色中。**

**了了真空色相滅，法相長存不落空。**

**號圓通，稱大雄，九祖超升上九重。**

此篇言真空法相。

金丹大道，以無聲無臭，超出萬象為歸著，何嘗花色，更何嘗花有紅色乎？若稍有色，後天氣質猶未化盡，大道不成。古仙雲："一毫陰氣不盡不仙"。蓋有一毫陰氣不盡，即有一毫陽氣不全，真靈猶有損壞之時，算不得九還七返金液大丹之道。修道者須要摘盡紅花，消滅無始劫以來客氣根塵，歸於萬有皆空，還於父母未生以前無聲無臭面目而後已。然空之雲者，非同土木無心寂滅之謂，有借假全真，以真化假之道，故曰"空即色，色即空，識破真空在色中"。蓋一味無心，則著於空；若稍有心，則著於色。曰"空即色"者，是不空也；曰"色即空"者，是不色也。不空不色，即空即色，是真空存於色中矣。曰"了了真空無色相，法相常存不落空"者，真空一了百當，原無色相，既無色相，即有法相，既有法相，必不落空。因其是真空，所以有法相，因其有法相，所以無色相，無色相，有法相，所以空之真而真於空也。修道至於真空而有法相，法相而存真空，一靈妙有，法界圓通，成金剛不壞之軀，水火不能侵，刀兵不能加，虎兕不能傷，稱為大英雄。不但身列仙班，即九祖亦皆超升天堂而為神矣。昔釋迦牟尼佛修丈六金身，法相居於大雄寶殿者，即此道也。

## 二十四

**無根樹，花正無，無相無形難畫圖。**

**無名姓，卻聽呼，擒入中間造化爐。**

**運起周天三昧人，鍛煉真空返太無。**

**謁天都，受天符，才是男兒大丈夫。**

此篇言返歸虛無。

先天真靈之寶，體本虛空，一氣混成，有何花乎？既無其花，無形無象，難畫難圖矣。難畫難圖，畫且不可，圖且不可，尚有何名何姓？然雖無名無姓，卻又至虛至靈，寂然不動，感而遂通，如呼谷傳聲，真空中藏妙有也。有此感而遂通之妙，即於此通處下手擒取，於三田造化爐中，用三昧真火煆煉成真，自真空而可返於太虛。道返太虛，則空無所空，一真而已，別無他物也。三田非工家氣海、絳宮、泥丸之說，乃精氣神三寶聚會之丹田，謂元牝之門，又名元關竅，又名中黃庭，又名造化爐，又名太乙壇，又名戊己門，總而言之曰虛無竅。先天真靈之寶，統精氣神之三物，真靈既復，三物皆復，自造自化，絪缊沖和，結為一塊，始而自無以造有，既而自有以化無，煆煉真空，即是化無之妙，自有化無，形神俱妙，與太虛同體，功行圓滿，謁仙都而受天符，為十極大羅真人，大丈夫之能事畢矣。

