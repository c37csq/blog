# 太一救苦护身妙经

## 太乙救苦寶誥

青華長樂界，東極妙嚴宮，七寶芳騫林，九色蓮花座，萬真環拱內，百億瑞光中，玉清靈寶尊，應化玄元始，浩劫垂慈濟，大千甘露門。妙道真身，紫金瑞相，隨機赴感，誓願無邊，大聖大慈，大悲大願，十方化號，普度眾生，億億劫中，度人無量，尋聲赴感太乙救苦天尊青玄九陽上帝。

## 太乙救苦護身妙經

爾時元始天尊。在玄景之上。清微天中。九色玉堂。升七寶座。放大光明。普集萬靈。與天教化。十方天尊。道君老君。帝君元君。丈人聖人。萬萬仙眾。俱來詣座。聽宣妙法。於是梵王稱善。帝釋欣歌。仙樂自響。隨光而至。

是時太上老君。身離玉座。步躡蓮花。真人侍於左右。玉女扶於曳裾。至天尊前。奏曰：臣等蒙師開化。受福天堂。施功無極。恩不可量。臣觀三界之中。苦海之內。無量眾生。橫遭厄難。罪網牽纏。異類尋情。難逃生化。臣不可住於太清。欲仗威光。分身三界。救度尋情。唯望至尊。觀心慈湣。

於是元始天尊。微起法身。告老君曰：善哉。汝離玉座。驚怖萬天。救苦救生。不須汝言。可還座中。吾為宣說。

天尊曰：萬物吾生。萬靈吾化。遭苦遭厄。當須救之。不須汝威力。化身救度。此東方長樂世界。有大慈仁者。太乙救苦天尊。化身如恒沙數。物隨聲應。或住天 宮。或降人間。或居地獄。或攝群邪。或為仙童玉女。或為帝君聖人。或為天尊真人。或為金剛神王。或為魔王力士。或為天師道士。或為皇人老君。或為天醫功曹。或為男子女子。或為文武官宰。或為都大元帥。或為教師禪師。或為風師雨師。神通無量。功行無窮。尋聲救苦。應物隨機。今告汝知。

老君重奏曰：此之威神。有無量變化。如何得至我師禦前。天尊告老君曰：汝可舉聲。唱太乙之名。使仙官齊詠。自然應化現身。於是老君眾仙等。尊其教旨。齊聲稱詠太乙救苦天尊之名。

忽見。帝君班中。有童子一人。步步躡於蓮花。稽首至天尊前。奏曰：臣乃太乙。為我師開化說法。臣集相聚形。聽宣妙音。天中快樂一時。地下動經萬劫。三界之中。群生受苦。高聲呼喚。苦哉苦哉。旋繞天尊禮拜。俯伏乞下天關。

於是眾仙見童子奏對。泣淚滴衣。哽噎嘆言。天上快樂。地下受災。輪回報對。何時清閑。

天尊告太乙曰：汝行願慈悲。眾生受苦。依汝行願。分身救之。童子喜笑。再拜而退。眾仙觀見童子化一天尊。足躡蓮花。圓光照耀。手執柳枝凈水。九頭獅子左右 從隨。乘空而去。又見天尊化一帝君。躡蓮花。手執如意。圓光照耀。九頭獅子左右從隨。乘空而去。又見帝君化一真人。足躡蓮花。手放神光。上通九天。下通九地。九頭獅子左右從隨。乘空而去。又見真人化一女子。身著火錦襯衣。披發跣足。躡於蓮花。手執金劍。圓光照耀。九頭獅子口吐火焰。繞於身形。乘空而去。

老君奏天尊曰：此聖威德。變化救生。從何而有。甚劫修行。惟願應機。為眾宣說。天尊曰：此聖在天呼為太乙福神。在世呼為大慈行者。在地獄呼為日耀帝君。在外道攝邪呼為獅子明王。在水府呼為洞淵帝君。汝是吾之氣。吾是汝之根。汝知吾知此。是九陽之精。甚靈甚靈。汝可秘之。不可盡述。

是時老君聞天尊言。閉目定神。彈指叩頭。咒曰：

元元之祖氣。妙化九陽精。威德布十方。恍恍現其真。

三九揚風出。徘徊離始青。恭敬生瓊液。奉之免渴饑。

萬靈當信禮。八苦不能隨。積行持科戒。提攜證玉京。

爾時。天尊重告老君及諸仙曰：若有眾生。時遭疾疫病痛纏綿。可以焚香。念誦聖號。看轉此經。疾患退散。克獲安寧。若有眾生求官覓職。奸佞妄生。但當念誦聖號。看轉此經。自然嫉妒不生。高遷祿秩。若有眾生泛涉江海。波浪所驚。魚龍欲傷。可以存思念誦聖號。使得達岸。無有害傷。若有眾生。值雷霹靂。風雨驚怖。但當存思念誦聖號。神氣亦清。魂魄不動。若有眾生。父母師資六親不和。兄弟乖逆。但當存思念誦聖號。看轉此經。自感六親和睦。父慈子孝。兄友弟恭。若有帝王國主。朝生叛臣。兵火作亂。風雨不調。萬民塗炭。怨地尤天。但當持齋念誦。看轉此經。風雨便得順時。叛臣敗露。國泰民安。若有眾生。為邪精鬼賊妄來所傷。但存思念誦聖號。妖魅自止。鬼賊滅亡。若有眾生山林往來。被蟲蛇禽獸奔奪所傷。但當存思念誦聖號。禽蟲自退。不敢來害。若有女人。懷受胎孕。臨產艱難。但當存思念誦聖號。自感真氣佑護。無痛無傷。便生智慧之男。有相之女。六根具足。母子團圓。若有男子女子慕道求仙。在家出家。養性養命。但當存思念誦聖號。看轉此經。便得功行圓滿。白日升天。若有眾生。

頻遭百鎖牢獄之中。呻吟難訴。但當存思念誦聖號。便得解脫。出離囹圄。若有眾生為七祖九先門人同學。夫妻男女。身歿之後。流滯寒庭。未得托生。但當存思念 誦聖號。自然出離陰境。便得生天。若有眾生為冤家牽引。復連相纏。但當存思念誦聖號。冤家解釋。後連斷除。

於是。天尊告老君曰：此聖最尊最貴。最聖最靈。每月三九日。多降人間。常於凈室中。焚香禮拜。柳枝凈水。時花藥苗。如法供養。自然壽滿一百二十。五福常臻。八難遠離。切忌竈下灰燼。石榴穢物。此為不潔。勿令觸之。

天尊說經畢竟。大會之中。尋仙唱善。獅子能語。鳳凰能言。魚龍成人。枯朽還生。蠢動含情。福資皆遍。巍巍堂堂。皆得升仙。於是道君老君。無量眾真。同聲贊嘆。今聞妙音。大獲利益。奉辭而退
