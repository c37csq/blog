# 關聖帝君覺世寶訓

帝君曰：人生在世，貴盡忠孝節義等事，方於人道無愧，可立身於天地之間，若不盡忠孝節義等事，身雖在世，其心已死，是為偷生。凡人心即神，神即心，無愧心，無愧神，若是欺心，便是欺神。故君子三畏四知，以慎其獨。勿謂暗室可欺，屋漏可愧，一動一靜，神明鑒察；十目十手，理所必至，況報應昭彰，不爽毫發。淫為萬惡首，孝為百行原。但有逆理，於心有愧者，勿謂有利而行之；凡有合理，於心無愧者，勿謂無利而不行。若負吾教，請試吾刀。
敬天地、禮神明，奉祖先、孝雙親，守王法、重師尊，愛兄弟、信友朋，睦宗族、和鄉鄰，敬夫婦、教子孫。時行方便，廣積陰功；救難濟急，恤孤憐貧；創修廟宇，印造經文；舍藥施茶，戒殺放生；造橋修路，矜寡拔困；重粟惜福，排難解紛；捐資成美，垂訓教人；冤仇解釋，鬥秤公平；親近有德，遠避兇人；隱惡揚善，利物救民；回心向道，改過自新；滿腔仁慈，惡念不存；一切善事，信心奉行；人雖不見，神已早聞；加福增壽，添子益孫；災消病減，禍患不侵；人物鹹寧，吉星照臨。
若存惡心，不行善事；淫人妻女，破人婚姻；壞人名節，妒人技能；謀人財產，唆人爭訟；損人利已，肥家潤身，恨天怨地，罵雨呵風；謗聖毀賢，滅像欺神；宰殺牛犬，穢溺字紙；恃勢欺善，倚富壓貧；離人骨肉，間人弟兄；不信正道，奸盜邪淫；好尚奢詐，不重儉勤；輕棄五谷，不報有恩；瞞心昧己，大鬥小秤；假立邪教，引誘愚人；托說升天，斂物行淫；明瞞暗騙，橫言曲語；白日咒詛，背地謀害；不存天理，不順人心；不信報應，引人作惡；不修片善，行諸惡事；官司口舌，水火盜賊；惡毒瘟疫，生敗產蠢；殺身亡家，男盜女淫；近報在身，遠報子孫；神明鑒察，毫發不紊。善惡兩途，禍福攸分；行善福報，作惡禍臨。吾作斯語，願人奉行；言雖淺近，大益身心。戲侮吾言，斬首分形；有能持誦，消兇聚慶。求子得子，求壽得壽；富貴功名，皆能有成。凡有所祈，如意而獲；萬禍雪消，千祥雲集。諸如此福，惟善所致。吾本無私，惟佑善人；眾善奉行，毋怠厥誌。
