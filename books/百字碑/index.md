# 呂祖百字碑

## 性功

**本性好清靜，保養心猿定。**

**酒又何曾飲，色欲己罷盡。**

**財又我不貪，氣又我不競。**

**見者如不見，聽者如不聽。**

**莫管他人非，只尋自己病。**

**官中不系名，私下憑信行。**

**遇有不輕狂，如無守本分。**

**不在人彀中，免卻心頭悶。**

**和光且同塵，但把俗情混。**

**因甚不爭名，曾共高人論。**

## 命功

**養氣忘言守**

性命之道，始終修養先天虛無真一之氣而已，別無他物，采藥采者是此，煉藥煉者是此，還丹還者是此，脫丹脫者是此，服丹服者是此，結胎結者是此，脫胎脫者是此，以術延命，延者是此，以道全形，全者是此，始而有為，有為者是此，終而無為，無為者是此，長生長者是此，無生無者是此，古經雲：知得一，萬事畢。此語可了千經萬卷矣。但此氣，非色非空，無形無象，不可以知知，不可以識識，視之不見，聽之不聞，搏之不得，恍恍惚惚，杳杳冥冥，不可形容，強而圖之0，這個而已；強而名之，儒曰太極，道曰金丹，釋曰圓覺；本無可言，有何可守？如其可言可守，則非先天虛無之氣，乃是後天呼吸之氣。先天之氣，歷萬劫而不壞；後天之氣，隨幻身而有無。世間未得真傳之流，不知先天之氣為何物，誤認後天有形之氣，或言在氣海，或言在丹田，或言在黃庭，或言在任督二脈，或言在兩腎中間，或閉口調呼吸以勻氣，或閉息定胎息以藏氣，或搬運後升前降於黃庭以聚氣，或守或運，等等不一，皆欲妄想結丹。試問將此有形之氣，終久凝結於何處？凝結作甚模樣？其必凝結成氣塊乎？每見世之守上者，多得腦漏；守下者，多得底漏；守中者，多得膨脹；守明堂者失明，守頑心者得癲癥，欲求長生，反而促死，哀哉！殊不知先天虛無之氣，包羅天地，生育萬物，其大無外，其小無內，放之則彌六合，卷之則退藏於密，僅可知，不可言，僅可養，不可守，無言無守，言守兩忘，不養而養，入於養氣之三昧矣。夫大道活活潑潑，不落於有無邊界；落於有則著相，落於無則著空，著相著空皆非天地造化流行之道，亦非聖賢真空妙有之道。曰養炁，則必有所養者在，不著於空也；曰忘言守，則必無方所、無定位，不著於相也。不著空，不著相，則必有不空不相之養者在，不空不相之養，寂然不動，感而遂通，感而遂通，寂然不動，養氣之道在是矣。

**降心為不為**

上言養氣無言無守，似乎一無所為矣，夫人有生以後，先天之氣充足，陽極必陰，於此而能保全先天之炁不失者，其惟上德之聖人乎？其次中下之人，一交後天，先天之氣潛藏，後天之氣用事，陽漸消，陰漸長，歷劫根塵俱發，一身氣質俱動，識神張狂，客邪作亂，當此之時，四大一身皆屬陰，不知何物是陽精。雖欲養炁，無處可養，而亦不得其養，祖師黃鶴賦雲：上德者以道全其形，是其純乾之未破；下德者以術延其命，乃配坎離而方成。以道全形者，無為之事；以術延命者，有為之事。上德之人，先天之氣未失，純陽之體，守中抱一，即可全其本來之真形；中下之人，先天之炁已傷，陽為陰陷，必須竊陰陽，奪造化，先固命基，從有為而入無為，方能成真。又古仙雲：還丹最易，煉己最難。又沁園春雲：七返還丹，在人先須煉己待時。煉己之功，莫先於降心，但降心須要識得心，心有人心道心之分，有真心假心之別。道心者，本來不識不知，順帝之則之心，為真心；人心者，後起有識有知七情六欲之心，為假心。真心益人性命，假心傷人性命。降心者，降其人心之假也。然降人心，非是守心空心，亦非是強製定心，須要順其自然。悟真雲：順其所欲，漸次導之。只此二語，便是降心妙訣。故曰降心為不為。曰為者，心必降也；曰不為者，不強降也。降而不降，不降而降，有用用中無用，無功功裏施功矣。蓋人之頑心，積習成性，如火煉成頑鐵一塊，至堅至固，牢不可破。若束之太急，是以心製心，心愈多而塊愈堅，反起心病，陰符經雲：火生於木，禍發必克者是也。故降心必用漸修之功，方能濟事，漸修之功，無傷於彼，有益於我，為而不為矣。

**動靜知宗祖，無事更尋誰。**

先天真一之氣，為生天生地生人之祖氣，無理不具，無時不在，所謂性命之宗祖，存此者聖，昧此者凡，但此氣落於後天，隱而不現，即或一現，人為名利所牽，私欲所擾，當面錯過，旋有而旋失。欲尋此氣，先要認得道心。蓋先天之氣，藏於道心也。道心為體，先天之氣為用，同出異名，道心即修道之宗祖。夫道心者，主人也；人心者，奴仆也。認得道心為宗祖，以主人而使奴仆，奴仆聽命於主人，不降而自降，一動一靜，皆是道心運用，即人心亦化為道心，內無妄念，外無妄事，內外安靜，客氣難入，處於無事之境矣。能至無事，空空洞洞，只有道心，別無他物，此外更尋誰耶？

**真常須應物，應物要不迷。**

既知宗祖，處於無事，則真者可以能常矣。真者能常，一切外假不得而傷，但真常之道，不是避世離俗，亦非靜坐止念，須要腳踏實地，身體力行，從大造爐中煆煉出來，方為真，方是常，若知真而不知行真，雖能無事，如同木雕泥塑之物，外雖無事，而內難免有事，所謂禪機本靜，靜生妖也。此乃閉門捉賊，假者不能去，而真者必受傷，何能真常乎？故曰真常須應物，應物要不迷。曰真常應物者，以真應假也；曰應物不迷者，借假修真也。蓋真藏於假之中，假不在真之外，無假不能成真，無真不能化假，只在常應常靜，於殺機中盜生機，於波浪裏穩舵槁耳。果能不迷，即是真常，果能真常，雖終日應物，未曾應物，處於無事之境，而不為萬物所移，何礙於應乎？

**不迷性自住**

應物不迷，則道心之真常存矣。道心之真常存，則人心之假不生，人心之假不生，則氣質之性不發，氣質之性不發，則天賦之性明明朗朗，如水晶塔子一般，無染無著，不動不搖，而自住矣。總之，性住之效，全在應物不迷功夫，迷則人心用事，真性昧而假性發，不迷則道心用事，假性化而真性現，住性之道，不迷盡之矣。祖師黃鶴賦雲：依世法而修出世之法，旨哉言乎！

**性住氣自回**

性者，理也，在天為理，賦之於人為性，故名其性曰天性；氣者，命也，在天為氣，受之於人為命，故名其命曰天命。人生之初，理不離氣，氣不離理，命不離性，性不離命，理氣一家，性命一事，因交後天，理氣不連，性命各別矣。若能性住，不為客氣所移，而正氣自回，無命者而仍有命，性命仍是一事，理氣原不相背，所謂盡性至命者是也。大抵氣回之要，總在性住，果能性住，則氣自然而回，無容強作也。

**氣回丹自結**

丹者，圓明之物，系陰陽二氣交合而成。當性住之時，萬慮俱息，是謂真靜真虛，靜極則動，虛極生白，先天之氣自虛無中來，片刻之間，凝而成丹，所謂一時辰內管丹成也。大抵還丹之要，在乎氣回，氣回之要，在乎性住，性住之要，在乎不迷，不迷之要，在乎降心；降心之要，在乎知宗祖；知得宗祖，降心應物，不為物迷，性自住，氣自回，丹自結，三"自"字在應物不迷處來。應物不迷，即是煉己之功，所謂煉己純熟，還丹自結也。了道歌雲：未煉還丹先煉性，未修大藥且修心。性定自然丹信至，心靜然後藥苗生。特以還丹最易，煉己最難。若煉己不煉到無己時，則性不定，心不靜，丹何能還乎？然煉己若不知宗祖，其功莫施，三豐翁雲：築基時須用槖籥，煉己時還要真鉛。真鉛即宗祖。若不遇真師訣破真鉛一味大藥，誰敢下手？

**壺中配坎離**

氣回丹結，真種到手，僅還得娘生本來面目，謂之還丹，又謂之小還丹。此丹猶未經真水火煆煉，尚是生丹，未成熟丹，不堪吞服濟命，必須將此丹煆成一個至陽之物，方能延得年，益得壽。坎外陰而內陽，其中之陽為真，為中正之陽，非幻身腎中之濁精，乃先天真一之神水；離外陽而內陰，其中之陰為真，為中正之陰，非幻身心中之血液，乃先天虛靈之真火。此水此火，乃虛空天然之水火，非一切有形有象之水火。用此水火，烹煎靈藥，十二時中，不使間斷，勿忘勿助，綿綿若存，用之不勤。入藥鏡雲：水怕乾，火怕寒者是也。曰壺中配者，天然水火，不假外求，神明默運，藥物老嫩，火候進退，隨時加減，消息於宥密之中，不使有一毫滲漏也。

**陰陽生返復，普化一聲雷。**

水火烹煉之功，即朝屯暮蒙之功。朝屯者，進陽火也；暮蒙者，運陰符也。時陽則進陽，時陰則運陰，陰而陽，陽而陰，陰陽搏聚，自生反覆。返覆者，恍惚裏相逄，杳冥中有變，返之覆之，陰陽混化，先天靈苗，由嫩而堅，自生而熟，自漸而頓，忽的造化爐中迸出一粒至陽之丹，如空中乍雷一聲，驚醒夢裏人矣。

**白雲朝頂上，甘露灑須彌。**

當陽丹出鼎，吞而服之，點一己之陰汞，如貓捕鼠。白雲朝頂上者，沖和清氣上升，五氣朝元也；甘露灑須彌者，華池神水下降，萬病回春也。須彌山在天地之正中，即人中有一寶之象。中之一寶，即是聖胎，又名黃芽，祖師示張珍奴詞雲：地雷震動山頭雨，要洗濯，黃芽出土，正是此義。

**自飲長生酒，逍遙誰得知。**

當聖胎凝結，神水流通，澆灌丹田，自然無質生質，無形生形，而一切勉強之功無所用矣。故曰自飲長生酒，逍遙誰得知也。曰自飲、曰誰得知者，蓋以長生逍遙之事，乃竊陰陽，奪造化，先天而天弗違，後天而奉天時之事，雖天地神明，不可得而測度，而況人能知之乎？

**坐聽無弦曲，明通造化機。**

莊子雲：攝精神而長生，忘精神而無生。長生者，有為了命之道；無生者，無為了性之道。了性之道，即九年面壁之功，面壁之功，即十月溫養之功。九年之說，非實有九年之期，九為純陽之數，即金液九還，陰盡陽純之義。所謂一毫陰氣不盡不仙也。十月之說，聖胎成就，脫化之期，如婦懷孕，十月嬰兒出胞，亦法象也。十月溫養之功，防危慮險，萬有皆空，不使有一毫客氣入於胎元之中，如壁列萬仞，一無所見也。十月溫養，九年面壁，二者是一義，非是兩件，皆古人取其義而象之耳，惟其溫養面壁，故曰坐聽無弦曲。坐非身坐，乃心清意靜，不動不搖之坐。有弦曲則有聲有音，無弦曲則無聲無音矣。無聲無音，一空而已，既雲無聲無音，聽個甚的？曰聽，則是空而又不空，不空而又空，非頑空，乃真空也。曰坐聽者，離卻見之一邊，絕不著於色矣。曰聽無弦曲，聽而不聽，已是離卻聽之一邊，又不著於聲矣。金剛經雲：若以色見我，以聲音求我，是人行邪道，不得見如來。如來者，如有所來，而實無來，此真空本來面目，即超脫聖胎之大法門，成全法身之真口訣。要之，無為之功，總在坐之一字，坐則止於其所，內觀其心，心無其心，外觀其形，形無其形，遠觀其物，物無其物，三者既悟，惟見於空，空無所空，無無亦無，無無既無，名為照了，打破虛空，獨露全身，不生不滅，方為了當。有生者，所以脫幻身而固命基，還丹之道，從無而造於有也；無生者，所以脫法身而了性宗，大丹之道，從有而化於無也。有生無生，即造化之機。知此道者，始而從無造有以長生，終而從有歸無以無生，有無不立，性命雙修，明通天地造化之機，而與天地為一矣。

**都來二十句，端的上天梯。**

養氣忘言守一句，統言修道之全體大用也。降心為不為一句，言煉己築基也。動靜知宗祖，無事更尋誰二句，言煉己築基，須要識得心也。真常須應物，應物要不迷二句，言煉己之實功也。不迷性自住，性住氣自回，氣回丹自結三句，言煉己功勤，還丹自結也。壺中配坎離一句，言丹還後，內爐之功也。陰陽生返覆一句，言陰陽變化，由嫩而堅也。普化一聲雷一句，言脫丹法象也。白雲朝頂上，甘露灑須彌二句，言服丹後之法象也。自飲長生酒，逍遙誰得知二句，言服丹結胎之法象也。坐聽無弦曲一句，言十月溫養之功也。明通造化機一句，是總結了性了命大義也。以前十八句，還丹大丹，始終次序，火候工程，悉皆吐露，至簡至易，約而不繁，依法行持，自卑登高，由近達遠，端的為修道者上天梯也。曰二十句者，並結尾二句言之耳。 