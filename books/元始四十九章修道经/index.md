# 元始四十九章修道經

## 立功章

凡欲修道，建功為先。利人濟世，功德益彰。是以諸天疲真，鹹以功德超聖真位。積功滿千，形神俱仙。功不及千，形滅神仙。功及兆民，玉清之寶。凡蛻化為仙真，心性無礙，洞合自然。消則為氣，息則為人。神通自在，變化無形。飛行三界，出幽入明。一切眾生，鹹願濟拔。心不退轉，自得真道。

## 齋戒章 　

齋戒者，道之根本，法之津梁。人欲學道，清齋奉戒，念念正真，邪妄自泯。一切眾生，舍清凈域，耽嗜葷膻，而以觸法。譬如餓鬼，啖食死屍，火燒饑腸，無有飽滿。又如蠅蟲，爭奪臭腐，妄為膻香，而以觸法。三宮濁濁，六腑不凈，屍魄欣昌，樂於死地。人當割嗜欲根，入清凈境，無作諸苦，無作諸惡，無生諸見，無起諸邪，觀聖訓戒文如世之法律，欲有所犯，而懼失自由之身。人於戒律，精意奉行，持凜在前，如對所畏，秉心正嚴，滅一切想，諦聽不二，可會正真。

## 識本來章 　

虛無自然，道所從出。真一不二，體性湛然。圓明自足，不墮諸見。遠離塵垢，學無所學，修無所修，於中了然。不去不住，不取不舍，無樂無惱，無死無生，無古無今，是真解悟。觀諸形相，等皆虛空，滅除世幻，體會自然。

## 善應章

人有一善，百神俱泰；人有十善，司命儲算；人有百善，東華著名；人有千善，福及七祖，死歸為仙；萬善既備，玉符下迎，千神來朝，白日升天。

## 法力能捍章

見人死亡，心生慈悲，不曉自悲其身。身由水火風土四大結合，似黃土為器，托爐火中而得堅固。人身猶器，法猶炬火，能捍人身，成不壞身。或者功德光，心德累積，光輝燦爛，潤身得法，金剛不壞矣。

## 積善為寶章

人登寶山，周行左右。萬寶縱橫，無不可愛。當下山際，能不持乎？不持以歸，是謂自棄。人生於世，如在寶山。種種善緣，皆為寶也。人不造善，死歿離世，是猶登彼寶山，空手而歸，不持一物，甚而滿目瘡痍，後悔莫及乎！

## 除垢章

人形不凈，受諸染著，積垢於身，必思澡浣。心垢不凈，六根所染，弗思其浣，茲為迷惑。是故身垢不凈，以濕水洗之；心垢不凈，以法水洗之。六根清凈，表裏洞明，無毫發染，方造無為。

## 味道章

人之食蜜，遍口皆甜。舌有余味，吾之言，有甚於是。俗言凡味平淡，穢言汙味薰心，道言道味凈神。言出於口，正如食異。吐露亦殊，聞受有別，邪正穢凈，仙魔辨焉。

## 斷因緣章

一切眾生，從因而生。因從緣生，緣以因緣。結諸煩惱，成無量業。墮於生滅，輪轉不窮。如浪中浪，幾成幾壞。人須了悟，本來皆空。自生諸見，自著一切。種種眷屬，是煩惱根，如牢獄等。此心不悟，如大罪人，無始以來，身被束縛，無有解脫。吾今為汝，滅前後因，斷一切緣。識因非因，識緣非緣。不因不緣，湛然常定。無去無來，無離無著。一切解脫，超出三界。

## 自新章

一切男女，於仙聖前，稽首歸命，洗滌垢穢，令心地凈，悔過自新，誓勿復造。若有男女，處世以來，於仙聖前，內省於中，至心地清凈，已無可懺悔自新之事，是為古仙，不名新聖。

## 布施章

有余而施非難，不足施之為難。施所不欲非難，施已所愛甚難。一切諸福皆自歡喜中來，施者無損，受者有益。一切布施能生歡喜心，召喜悅神。一切財寶，甚至性命，權借使用，大限來時，盡皆拋散，無何所得。智士住世，懷出世之心，或施以財物，歸獻三寶，濟貧助道；或施以道法，覺悟一切。種種善果，層層福報，無量無邊。唯施舍者有得，播種者收成。施舍離塵業，貪吝積凡塵。

## 勤行章

知吾道者，復不能行；行吾道者，復不能久，難至於道。知而能勤，久而不怠，如渡滄海，日求靠岸，始終如一，彼岸誕登，道域頓入。

## 煉穢成真章

人未生時，混混沌沌，本無一物，視聽不得，與真常會，無有名相，故曰真人。既生之後，種種形相，虛名偽裝，俱為幻假，名曰假人。眷此幻身，累罪萬千，稱為罪人。欲修大道，譬如鑄劍，鍛煉滓穢，始見精鋼，勇烈無滯，當成妙器。輕凡重聖，上升大羅。

## 演化章

從吾道者，是名善業。離吾道者，是名惡業。太上立德，其次立功，其次立言，成有等差，同歸於道。一切眾生，顛倒妄想，造地獄行。不自覺知，踴躍相進，投於愛河。今為眾生，說法度人，啟方便門，當得福報，同證無為。

## 鄭成章

精心苦行，絕世所欲，不興妄想，無有染著，煉形化氣，煉氣化神，煉神合道，體入自然，斂萬法歸於一身，以一身而化萬境，不知有無，永絕生滅，是名真人。

## 三乘等差章

小乘之士，目不妄視，耳不妄聽，心不妄知，禁約一切，泯絕萬態，以致於道。中乘之士，視無所視，聽無所聽，心無所知，動無所逐，以觀眾妙。大乘之士，無見而無不見，無聞而無不聞，無知而無不知，內外洞然，達彼無間，故能參宇宙，而遊無盡之域。

## 以言勸善章

贈人以財，不若贈人善言。黃金雖貴，用之則窮；善言於心，終身為寶。一切神仙真人，皆以無上要言，得成道果，人能持是說，普告眾生，令得奉行，獲福無量。

## 苦樂先後章

學道之士，斷諸愛欲，卻絕肥鮮，長齋清思，研味至道，是為苦中求樂，能知其樂，不見其苦。一切眾生，貪戀榮華，迷惑聲色，肆情縱欲，造諸快樂者，是造諸苦。修道者，苦而後樂。眾生，樂而後苦。人當明悟慎擇之。

## 不二門章

大道無親疏，聖眼無貴賤。一切眾生，皆以平等解。有善性者，與成其善；有道性者，與助其道。若有所擇，是有二門。分門別戶，便立牢獄；大公無私，飛升天堂。

## 不殺章

人要學道，慎勿懷殺想。一切諸眾生，悉貪生懼死。我命即他命，慎勿輕於彼。心貪口腹，樂甘肥殺，戮充啖食。能懷惻隱，心想念彼驚怖，故當不忍啖，以證慈悲行。

## 清凈章

學道之士，以清凈為本，靜心少思，嘯詠太無。睹諸邪道，如睹仇讎；遠諸愛欲，如避臭穢。除苦惱根，斷親愛緣，冥冥濁海，自得凈界。如白蓮花，生於淤泥中，亭亭出水，不受汙染。五臟清夷，三田華素，太玄真人，自與汝鄰。

## 信心章

大乘法可出三界。以信心開覺路，信道得度。天人守信不妄，如車按時起行，終能到站。一切仙真，深信大道，勤行不輟，故得證果成道。故信者心之寶，心者成之道。

## 慈悲章

汝等眾生，以慈悲為本，睹一切物，常行不忍，世人痛苦如在我身，當願救護，普令安樂。一切眾生，因生愚癡，故陷諸罪苦。須以真理救拔，常行大悲心，自成無上道。

## 萬法歸一章

萬派支流，同歸於海；萬法紛紛，同歸於道。眾生執著，自生分別，故墮色欲之界。當有圓通無閡，一徹諸義；無人無我，不生不滅。

## 斷穢濁章

一切眾生，皆自穢濁中來，生時血海奔流；復以穢濁而亡，死時肉體腐爛。有能清凈，信吾戒言，不受染著，斷除雜想，即出離濁浪，入我法門，無去無來，永超塵劫。

## 洗心章

六根不凈，當洗其心。心不受垢，自無諸穢。故心為宰根，統禦一切。降伏其心，猶馭猛虎。如有縱虎，反傷汝身。切記切記，莫可放松。

## 證真章

學道之士，清虛而容非，拯危而濟難。慈向萬物，滅毒惡想。觀一切眾生，如我眷屬。有饑寒者，念與衣食；有疾病者，念與醫藥；有冤仇者，念與解釋。如是慈悲心，種種不可量。當來及後世，證彼真人行。

## 財為患本章

財為患之本，聚財為聚業。財為愛欲根，能起一切罪。若以財培善根，始可入道境。視財如命，命不能保；樂善好施，財神升天，大道成就。

## 至言普潤章

一切眾生，牽於情愛，如蹈猛火，難得休息，從老至死，不自知覺。吾言如甘露，能灑一切，使其心地，自得清涼。

## 忍辱章

忍者身之寶，慎勿與人爭。一切諸魔來，我以忍坐勝。不與群魔競，來者自反戈。損人還自損，忍者得安寧，魔損吾無損。一切諸仙真，皆以忍辱故。

## 造福田章

人生一世間，譬如電光速。嬰兒化老耄，倏忽春夢中。勇猛進於善，自己悲不及。處世無福田，瞑目何所恃？

## 正念章

人心無邪念，一念徹虛空。一切虛空中，皆有聖與賢。常作平等觀，勤修無上行。自見虛無老，久久入大乘。

## 出有無章

眾生迷惑，妄見諸有。吾道本無，有諸眾生，顛倒妄見諸無，吾道亦無。非有非無，即有即無，作是解者，能超一切。

## 施言無罪章

有人問曰：何種布施功德最大？吾曰：以言施人功德最大，言有不盡，故以經典善書廣印施人，如天灑甘霖法雨，萬類受潤，欣欣向榮。有人問曰：處世何物為寶？吾曰：無罪於身，是為至寶。珍珠瑪瑙，金銀財寶，擊滿身軀，如囚犯枷鎖。凡眼視為寶貝，慧眼視為累贅。棄其俗物，輕松無何掛礙，得入自在之天。

## 隨緣受報章

有人問曰：宿命因緣，可以知否？吾曰：汝思現在因緣，則知宿命因緣；如修現世因緣，則知來世因緣。一氣無偏差，所種還自生。若問前世因，今生受者是；若問來世果，今生作者是。

## 大力章

有人問曰：世間何力為大？吾曰： 慈悲之力最為廣大。慈悲之心，能化一切；慈悲之行，能伏一切。惡者無與爭，暴者無與抗。所向無敵，是為其力廣大無邊。世人如逢不如意，多生慈悲心，多修慈悲行，喜悅來臨，法喜充滿。

## 契道章

人欲學大道，口無是非心，無人我相，身不受染著，方契無為道。眾生俱幻化，墮彼色相因，誰知樂是苦，一念了無為。

## 心起憂樂章

人勿包藏禍心，損害於一切。眾生初未覺，神明悉已知。危人還自危，枉彼還自枉。天堂及地獄，一切由心造。

## 道法章

吾道猶炬火，取之無窮，隨其所與，能飪一切。吾法等泉源，能灌溉枯槁，潤澤一切，人生煩惱障礙，自與道違。

## 入妙章

入我法門者，學至於無所學，行至於無所行，了至於無所了，是謂入眾妙門，洞觀無礙。眾生執著，妄究終始，自謂造於最勝境界，是猶妄見諸色相。

## 去華章

清凈者，道之本；榮華者，道之殃。人勿憎淡泊，其中有至味。愚癡戀世欲，若蛾投火光，不知其為害，以至於滅亡。

## 同好惡章

人身無綺妄，蠱惑諸眾生；勿懷毒惡心，陰謀諸一切；以身譬他人，好惡原無異；能作是念者，可證無上道。

## 先實後施章

仙真以能利益一切，救拔眾生，無有厭倦，念念相因，故能成真。若復有人能作是念，當知果報無差。唯先修德行，使道德盈滿其中，法水出本源，自然流施無盡，先實後施，源遠流長。

## 超色相章

有人問曰：天尊妙相，七十二化相，負九色華光，諸天仙人，以是目睹天尊，莫不贊善，恭敬禮拜，無上希有。吾曰：我以非色，汝妄為色；我以非相，汝妄為相。一切初地，以肉眼觀，故不能洞觀。若以九色七十二相觀我，即是離無執有，不可與聞無上之義。我以混元一氣，化相千萬億。執一相而失萬相，故色相非真，變化本假，眾生勿迷色相，以見本性。

## 一切恃道章

有人問曰：一切有目可見諸色，至於微妙之法，不可得見乎？吾曰：吾道猶日光明，普照種種色相。人須悟此，點耀心光，有目絕視，心眼靜觀，自然洞徹，微妙之法，以心悟之！離心無道。

## 勇決學道章

學道之士，慎無二心。斷絕塵染，割棄愛緣。心如寒灰，滅除欲火猛焰。苦身勵行，禍難不顧。如箭一發，往而不回。吾保汝身，必得道真。

## 魔誡章

學道甚難，鬼神魔王，敗人成功，欲置人於死，心始快樂。汝將道成，復有諸天仙人，來試爾身。仙人試以所欲，或試以所不欲，或試以所難，或試以所畏，皆於心之所不悟、心之所不知試之。酒色財氣，名利恩愛，八大魔王，近於修道者身旁，眾生切勿向魔低頭，試之過者，諸天保舉，魔王奉迎，是謂得道。

## 易心向道章

上士貪善，下士貪財。一切眾生，晝不能息，夜不能寐，唯慮貨財不足，情愛傷心。當以其心而向道。心既向道，道終可得；心之向情，愛亦成空。

## 勉行章

學道甚苦，如負重登山，人當效力行之。既登絕頂，其苦亦息，俯視一切，皆微渺也。人之一生，業債包袱，施負不放，貪戀紅塵，無有停息。一旦覺悟，放下一切，脫身自由，即得道矣，世人勉行。
