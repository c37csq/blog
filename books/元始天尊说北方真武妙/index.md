# 元始天尊说北方真武妙经

## 仰啟咒

仰啟玄天大聖者，北方壬癸至靈神。
金闕真尊應化身，無上將軍號真武。
威容赫奕太陰君，列宿虛危分秀炁。
雙睛掣電伏群魔，萬騎如雲威九地。
紫袍金帶佩神鋒，蒼龜巨蛇捧聖足。
六丁玉女左右隨，八殺將軍前後衛。
消災降福不思議，歸命一心今奉禮。

爾時，元始天尊於龍漢元年七月十五日，於八景天宮上元之殿，安祥五雲之座與三十六天帝、十極真人、無量飛天大神。玉童玉女，侍衛左右，一時同會。鼓動法音，天樂自響，大眾欣然，鹹聽天尊說無上至真妙法。
是時，上元天宮東北方大震七聲，天門忽開。下觀世界，乃有黑毒血光穢雜之氣，幽幽冥冥，從人間東北方直上沖天，盤結不散。大眾鹹驚，默然不敢議問。時，會中有一真人名曰「妙行」，威德充備，諸天欽仰，越班而出，執簡長跪，上白天尊曰：「況此境清靜太陽道境，何得有此黑毒之氣，盤結沖上，是何異因？唯願天尊至聖，為眾宣說，絕其疑慮。」
天尊告曰：「汝等妙行能為眾生發問是由，汝當復坐，靜默安神，吾當為說。」天尊曰：「下元生人，皆稟清靜氤氳真一之形，悉備三萬六千神氣，扶衛其身。今已陰陽數盡，劫運將終。魔鬼流行，信從邪道。不省本源，諂求余福，昏迷沈亂。不忠不孝，不義不仁。好樂邪神，禱祭魔法。今為六天魔鬼枉所傷害，或老或少，或男或女。未盡天年，橫被傷殺。本非死期，魂無可托。鬼毒流盛，死魂不散。怨怒上沖，盤結惡氣，汝當省知。」
於是妙行真人與諸大眾聞是說已，心大驚怖，欲請天尊威光暫降下方，收除魔鬼，救度眾生，拔濟幽魂，去離邪橫。大眾懷疑未敢。天尊告曰：「不勞吾威神。此去北方，自有大神將號曰『真武』，部眾勇猛，極能降伏邪道，收斬妖魔。」真人上白天尊曰：「不審此位神將，生居天界，修何道德為於神將？」
天尊告曰：「昔有凈樂國王與善勝皇後，夢吞日光，覺而有娠，懷胎十四個月，於開皇元年甲辰之歲三月建辰初三日午時，誕於王宮。生而神靈，長而勇猛；不統王位，唯務修行。輔助玉帝，誓斷天下妖魔，救護群品。日夜於王宮中發此誓願，父王不能禁製。遂舍家，辭父母，入武當山中修道四十二年，功成果滿，白日登天。玉帝聞其勇猛，敕鎮北方，統攝真武之位，以斷天下妖邪。」
真人上白天尊曰：「如何得此神將入於下方，收除魔鬼，救度群生，免遭橫死，日有所益？伏願大慈。」天尊遂其所請，乃敕右侍玉童，馳詔真符一道，逕往北方，召其真武神將。其神蒙召，部領神眾，逕到天尊前長跪：「臣已奉玉帝敕命，位鎮北方，今日何緣得睹慈顏，特蒙符召？」
天尊告曰：「吾於上元宮中大會說法，忽下方黑毒怨氣沖上天界，大眾鹹驚。汝宜往彼，收斷妖魔，拔濟魂爽。」真武神將敬奉天尊教敕，乃披發跣足，踏螣蛇八卦神龜，部領三十萬神將，六丁六甲，五雷神兵，巨虬獅子，毒龍猛獸，前後導從，齊到下方。七日之中，天下妖魔一時收斷。人鬼分離，冤魂解散；生人安泰，國土清平。真武神將與諸部眾還歸上元宮中，朝見天尊曰：「昨奉教命，往下方收斬妖魔。仗慈尊力，乃於七日之內，天下邪鬼並皆清蕩。」
天尊曰：「善哉，汝等諸神得無勞乎？」於是真武神將乃交乾布鬥，魁罡激指，上佐天闕而作咒曰：

太陰化生，水位之精；
虛危上應，龜蛇合形。
周行六合，威攝萬靈；
無幽不察，無願不成。
劫終劫始，剪伐魔精；
救護群品，家國鹹寧。
數中末甲，妖氣流行；
上帝有敕，吾故降靈。
闡揚正法，蕩邪辟兵；
化育黎兆，協贊中興。
敢有小鬼，欲來現形；
吾目一視，五嶽摧傾。
急急如律令。

## 奉禮咒

太初太易，無象無形。
莫知重濁，孰辯輕清。
吾於混沌，分其昏明。
天得以健，地得以寧。
民得以養，物得以萌。
邪得以正，神得以靈。
三才之內，萬類鹹亨。
大樸既散，仁義乃興。
禮樂既作，奸邪斯行。
六誼或失，四民有爭。
上不寬恕，下不忠貞。
或魔或鬼，或妖或精。
恣橫荼毒，幹擾生民。
全家疾患，累歲官刑。
財物耗散，骨肉伶仃。
性命枉逝，災禍相縈。
穢雜之氣，上達天庭。
天尊有命，令與安平。
有妖皆剪，無鬼不烹。
瘟疫之吏，束首伏應。
鬼精滅爽，邪魔推傾。
吾有十萬力士，五千萬兵。
天上天下，從吾降升。
拒吾者滅，奉吾者生。
惡吾者辱，敬吾者榮。
禮吾者壽，非吾者薨。
吾有此令，人鬼鹹聽。
急急如律令。

又咒曰：

北方玄天，杳杳神君。
億千變化，玄武靈真。
騰天倒地，驅雷奔雲。
隊仗千萬，掃蕩妖氛。
雷公侍從，玉女將軍。
鬼神降伏，龍虎潛奔。
威震五嶽，萬靈鹹遵。
鳴鐘擊鼓，遊行乾坤。
收捕逆鬼，破碎魔軍。
除邪輔正，道炁常臻。
急急如律令。

天尊告真武曰：「自今後，凡遇甲子、庚申，每月三七日，宜一入人間，受人之醮祭，察人之善惡。修學功過，年命長短，可依吾教，供養轉經，眾真來降，魔精消伏，斷滅不祥。過去超生，九幽息對。見存獲慶，天下和平。」
爾時，妙行真人與諸天帝、無量飛天神王、真仙大眾聞說，莫不歡喜踴躍，一時作禮，贊嘆功德，「我等今日，蒙大法利益，請於人世救獲眾生，令得免三災患難」。各各受持，稽首奉行。真武神將再奉天尊敕，永鎮北方，奉辭而退。
