# 重陽立教十五論

## 第一住庵

凡出家者，先須投庵。

庵者舍也，一身依倚，身有依倚，心漸得安。炁神和暢，人真道矣。

凡有動作，不可過勞，過勞則損氣;不可不動，不動則氣血凝滯。須要動靜得其中，然後可以守常安分。

此是住庵之法。

## 第二雲遊

凡遊歷之道有二:一者看山水明秀，花木之紅翠。或玩州府之繁華，或賞寺觀之樓閣，或尋朋友以縱意，或為衣食而留心。如此之人，雖然萬裏之途，勞形費力，遍覓天下之景，心亂氣衰，此乃虛雲遊之人。二者參尋性命，求問妙玄。登險之高山，訪名師之不倦;度喧轟之運水，問道無厭。若一句相投，便有圓光內發。了生死之大事，作全其之丈夫。如此之人，乃真雲遊也。

## 第三學書

學書之道，不可尋文而亂目。

當宜采意以合心，舍書探意采理。合理采趣，來得趣則可以收入之心。

久久精誠，自然心光洋溢，智神踴躍，無所不通，無所不解。

若到此則可以收養，不可馳騁耳，恐失於性命。

若不窮書之本意，只欲記多念廣。人前談說，垮訝才俊。無益於修行，有傷於神氣。雖多看書，與道何益。

既得書意，可深藏之。

## 第四論合藥

藥者乃山川之秀氣，草木之精華。一溫一寒，可補可瀉；一厚一薄，可表可托。肯精學者，活人之性命；若庸醫者，損人之形體。

學道之人，不可不通。若不通者，無以助道。

不可執著，則有損於陰功。外貪財貨，內費修真。不足今生招愆，切忌來生之報。

吾門高弟，仔細參詳。

## 第五論蓋造

茅庵劃舍，須要遮形，露宿野眠，觸犯日月。

茍或雕梁峻宇，亦非上士之作為；大殿高堂，豈是道人之活計。斫伐樹木，斷地脈之津液化道貨財，取人家之血脈。

只修外功，不修內行，如畫餅充饑，積雪為糧，虛勞眾力，到了成空。

有誌之人，早當覓身中寶殿，體外朱樓。不解修完，看看倒塌。

聰明君子，細細察詳。

## 第六論合道伴

道人合伴，本欲疾病相扶，你死我埋，我死你埋。

然先擇人，而後合伴。不可先合伴，而後擇人。

不可相戀，相戀則系其心；不可不戀，不戀則情相離。戀欲不戀，得其中道可矣。

有三合三不合：明心，有慧，有誌，此三合也。不明、著外境，無智慧、性愚濁，無誌氣、幹打關，此三不合也。

立身之本，在叢林合憑心誌。不可順人情，不可取相貌。唯擇高明者，不上法也。

## 第七論打坐

凡打坐者，非言形體端然、瞑目合眼，此是假打坐也。

真坐者，須要十二時辰，行住坐臥，一切動靜中間，心如泰山，不動不搖，把斷四門眼、耳、口、鼻，不令外景入內。但有絲毫動靜思念，即不名靜坐。

能如此者，雖身處於塵世，名已列於仙位。不須遠參他人，便是身內賢聖。

百年功滿，脫殼登真。一粒丹成，神遊八表。

## 第八論降心

凡論心之道，若常湛然，其心不動。昏昏默默，不見萬物；冥冥杳杳，不內不外。無絲毫念想，此是定心，不可降也。

若隨境生心，顛顛倒倒，尋頭覓尾，此名亂心也。速當剪除，不可縱放，敗壞道德，損失性命。

行動坐臥常勤降，聞見知覺為病患矣。

## 第九論煉性

理性如調琴，弦緊便有斷，慢則不應，緊慢得中，琴可調矣。

則又如鑄劍，鋼多則折，錫多則卷，鋼錫得中，則劍可矣。

調煉性者，體此二法，則自妙也。

## 第十論匹配五氣

五氣聚於中宮，三元攢於頂上。青龍噴赤霧，白虎吐烏煙。萬神羅列，白脈流沖。丹砂晃朗，鉛汞凝澄。身且寄向人間，神已遊於天上。

## 第十一論混性命

性者神也，命者氣也。

性若見命，如禽得風，飄飄輕舉，省力易成。陰符經雲：「擒之製在氣」是也。

修真之士，不可不參。不可泄露於下士，恐有神明降責。

性命是修行之根本，謹緊鍛煉矣。

## 第十二論聖道

入聖之道，須是苦誌多年，積功累行。高明之士，賢達之流，方可入聖之道也。

身居一室之中，性滿乾坤。普天聖眾，默默護持；無極仙君，冥冥圍繞。名集紫府，位列仙階。形且寄於塵中，心已明於物外矣。

## 第十三論超三界

欲界、色界、無色界，此乃三界也。

心忘慮念，即超欲界。

心忘諸境，即超色界。

心著空見，即超無色界。

離此三界，神居仙聖之鄉，性有玉清之境矣。

## 第十四論養身之法

法身者，無形之象也。

不空不有，無後無前，不下不高，非短非長。用則無所不通，藏之則昏默無跡。若得此道，正可養之。

養之多則功多，養之少則功少。

不可願歸，不可戀世，去住自然矣。

## 第十五論離凡世

離凡世者，非身離也，言心地也。

身如藕根，心似蓮花，根在泥而花在虛空矣。

得道之人，身在凡而心在聖境矣。

今之人，欲求不死而離凡世者，大愚，不達道理也。

言十五論者，警門中有誌之人，深可詳察知之。
